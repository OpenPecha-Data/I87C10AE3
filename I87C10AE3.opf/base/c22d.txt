/ /gsang bdag rdo rje 'dzin pa 'jam dbyangs blo gter dbang po'i rnam par thar pa cha tsam brjod pa mchog sbyin sgo gsum rang grol dge legs nor bu'i ljon bzang skal bzang lha
yi dga' ston ces bya ba bzhugs so/ /

/ /dpal gyi lang tsho kun dga'i 'jo sgeg sa gsum dpyid du dar ba na/ /dpal gyi mgrin pa li shi'i dri bsung 'chi ba med ba'i bcud du dngar/ /dpal gyi snying po 'gro ba'i mar
me ye shes sgron me gcig pur gyur/ /dpal ldan bla ma grub pa mthar phyin 'khrul pa med pa de la 'dud/ /btso ma gser rir gur gum chu bos dkris pa la/ /zag med yon tan kun
gyis 'bral med 'khyud gyur na/ /'jam dpal gzhon nur gyur pa'i dpe zlar 'os min nam/ /lha mchog khyod kyi sems can kun yid tshim par mdzod/ /'jig rten gsum gyi dpal 'byor
ma lus gcig tu bzlums kyang brgya yi char yang mi nye ba/ /zab gsang theg pa'i bdud rtsi'i zegs ma tsam yang dus mthar mi nyams yongs su 'dzin bzod pa/ /stobs bcu mnga'
rnams stobs dang nus pa gcig tu bsdoms pa min na gzhan lta ga la zhig /rdo rje can dngos bla

ma'i rnam thar brjod la blo gros spobs pa thugs rje'i klong nas stsol/ /sngon tshe rnam 'dren bgrang du mi spyod pas/ /srid pa'i nad la phan tshul ci bstan kyang / /gso ba'i
spyod yul ma gyur bdag 'dra la/ /'dren mchog sman pa'i rgyal po 'di nyid byon/ /brgya lam lan cig tsam yang thos dka' ba'i/ /gsang chen gsang ba zab mo'i chos skal bkyes/
/rdo rje'i rigs su bskrun pa'i bka' drin 'di/ /stong gsum nor bu bkang yang ga la 'khor/ /gang phyir rin chen gling du phyin pa'i tshe/ /rang gi 'dod nor tsam zhig don
gnyer ltar/ /mi zad yon tan rgya mtsho'i gter mdzod las/ /phyogs re'i cha tsam brjod la gnang ba stsol/ /de la 'dir gleng bar bya ba'i gzhi ni/ byin rlabs dang dngos grub
thams cad kyi mya ngan med pa'i me tog kha 'byed pa la/ dpal ldan bla ma dam pa'i thugs rje'i 'dzum dkar dang 'grogs

pa'i bdud rtsi'i zhal chab kho na la rag las shing / de'ang thun mong dang thun mong ma yin pa'i yon tan dang phrin las la nges pa gting nas 'drongs pa'i dad pa'i mtshar sdug
rdzogs pa zhig med na mi 'byung bas phun tshogs thams cad kyi rtsa ba dkon mchog bzhi pa'i rtogs par brjod pa'o/ /gang zhig 'jig rten gyi khams 'dir dmus long dmigs bu
med pa dang 'dra ba rmongs chen gyi mun khrod zad pa med pa'i klong du 'phyan pa'i skabs su sgron me gcig pu dkon mchog dang po thams cad mkhyen pa'i ston pa byon/ des thar
lam gyi snang ba 'byed/ de'i rjes su slob pa'i mig thob pa mtha' yas pa mnga' bas dkon mchog gsum du gyur/ de thams cad kyi phrin las mdzad pa po mtshan nyid kun ldan
gyi bla ma rdo rje slob dpon lags te/ ji skad du/ bla ma sangs rgyas bla ma chos/ /de bzhin bla ma dge 'dun te/ /kun gyi byed po bla ma yin/ /ces gsungs pa'i phyir/ rdzogs
pa'i sangs rgyas rnams chos sku mkha' ltar khyab pa'i dbyings las/ longs sku rigs lnga'i sku dang ye shes mi zad pa rgyan gyi 'khor lo'i bdag nyin can sgyu 'phrul drwa
ba bsam yas rgyun mi 'chad par mkha' dang mnyam pa nyid rnam par bkod pa de dag thams cad kyang / rigs lnga gcig tu 'dus pa rigs drug pa rdo rje sems dpa' yin cing / de
nyid rdo rje slob dpon chen po'i rnam par snang nas sa steng gi gdul bya rnams kyi don mdzad pa lags te/ rgyud las/ bla ma dang ni rdo rje sems/ /tha dad pa ni mi bya ste/
/de mnyes pas ni kun mkhyen

gyi/ /ye shes mchog ni thob par 'gyur/ /ces dang / lnga brgya tha mar gyur pa na/ /nga nyid slob dpon gzugs 'dzin te/ /nga yin snyam du shes byos la/ /de tshe de la gus par
gyis/ /zhes gsungs pa'i phyir/ bye brag tu sangs rgyas kyi bstan pa 'dzin pa'i skyes chen dam pa 'phags bod kyi ljongs su ji snyed cig byon pa de thams cad ngo mtshar gcig
las gcig che mod/ bstan pa'i snying po rdo rje theg pa'i rgyud sde bzhi dang 'brel ba'i dbang rgyud man ngag gi bka' mi nyams pa yun ring du gnas pa dang / gnas pa gong
nas gong du spel ba'i ched du/ khyu mchog rlabs po che'i gnas su dam bcas/ 'khor gyi nang du seng ge'i sgra bsgrags/ bka' gsang rmad du byung ba'i 'khor lo/ sngon chad
ljongs 'dir chen po grags pa sus kyang bskor bar ma bzod pa yongs su bskor ba 'di ni/ snyigs ma'i mgon po bstan 'gro'i mig gcig dpal gsang ba'i bdag po mi gzugs su byon pa
'jam dbyangs blo gter dbang po bkra shis grags pa'i rgyal mtshan dpal bzang po kho na'i thugs stobs bla na med pa'i rtsal chen snyigs dus su ngom pa lags shing / stug po
bkod pa dang / gzhi dang snying po me tog gi rgyan pa dang / nub dharma gandza sogs su ngo mtshar rdo rje'i bkod pa bsam brjod kyi yul las 'das pa yod tshul gsungs pa de
dag rnams dang rnam dbyer med pa grub bo/ /thun mong gdul bya'i snang ngor tsam du'ang / bstan pa ris med kyi bstan 'dzin dam pa mang po'i sku phreng chu shel dbang po/
'gro blo'i mos pa'i

rdzing bu rnams su grangs med pa 'char mod/ mchog gzigs grub brnyes 'ga' zhig gis 'phags pa'i gnas brtan yan lag 'byung gi phrin las kyi sprul pa'o gsungs shing / rje nyid
kyi zhal nas rgyun par nga ni so skye tha mal pa'o gsungs kyang nye bar gnas pa thugs gtad can 'ga' zhig la/ dpal he ru ka gur gyi mgon po'i sku brnyan bris 'bur gang dang
gang nas gzigs na/ 'di nga dang e 'dra ltos dang / nga dang 'dra na mgon po'i sku dngos yin no zhes gsungs pa bslu med de lta bu ni/ dpang du gyur pa dang / tshad mar gyur
pa lags so/ /de ltar na dpal rdo rje gur gyi rgyud las/ de bzhin gshegs pa thams cad kyi sku dang gsung dang thugs kyi snying po las dpal rdo rje nag po 'di byung ngo
/ /hU~M gi ye shes las skyes pa/ /zhes gsungs pa ltar/ sangs rgyas thams cad kyi rdo rje bzhi ro mnyam pa las skyes pa'i thugs rje'i spyod pa khams gsum kun tu khyab pa
sgyu 'phrul drwa ba chen po'i sprin phung dngos grub mchog gi char rgyun 'dzad med du 'jo ba'i dpal las/ snyigs ma'i rgud tshogs stug pos skye rgu rnams shin tu ma rungs
par byas pa skyob pa'i slad du mchog gi rdo rje slob dpon gyi mtshan dpe'i me tog rnam par bzhad pa mngon no/ /dang po skye ba med pa'i rgya mtsho las/ skye ba'i rba rlabs
ji ltar g.yo ba'i tshul/ /bar du mtshan ma med pa'i nam mkha' la/ /mtshan bcas chu 'dzin ji ltar gnas pa'i tshul/ /tha mar smon pa med pa'i nyi zla'i khams/ /smon bcas
nub ri'i phag tu 'gag pa'i tshul/ /rnam thar

sgo gsum rnam par 'byed pa las/ /rnam par grol ba'i rol gar rnam par rtse/ /dang po skye ba'i cho 'phrul bstan pa'i yul ni/ gling gi mchog lho gling las kyi sa pa/ de las gdul
bya dang 'dul byed khyad par can gyi zhing sa bsil ldan ljongs kyi bye brag gtsang phyogs nyang smad sa'i thig le bsam 'grub rtse'i nye 'dabs dge mtshan du mas brgyan
pa'i gnas su/ rigs kyi mchog rgyal rigs te mi nyag si'u rgyal po'i gdung rigs/ rus ma bslad par 'ga' thar phyogs su sman gyi ljon pa lta bu'i dam pa mang po dang / de nas
ri bo dge ldan pa'i bstan pa'i rgyan du gyur pa 'ga' zhig dbus su byon pa dang / gtsang phyogs su ngor e waM pa'i mkhan chen yongs 'dzin paNDi ta zhes pa yi dam lha'i zhal
lung thob/ yum stong phrag brgya pa'i tshig don mtha' dag thugs la mnga' ba de dang / dpon slob nam mkha' rgyal mtshan ces pa byang chub kyi sems 'byongs pa'i dge ba'i
bshes gnyen de dag gi sku dbon no/ /yab ni mkhan chen dam pa'i sku mched rab dkar skar ma pa sangs lta bu la 'dod 'byung nor bu lta bu'i lhag bsam dang ldan pas ming don
mthun pa/ yum ni mtho ris kyi yon tan dang 'di phyi skyid pa'i chos ldan gyi don dang mtshungs pa'i ming can gnyis kyi sras su btsas so/ /dus ni dbang thang dang bstun
pa'i brda me mo lug gi lor smal po zla ba'i dus tshes dge bar/ nam mkha'i nor bu gshin rje'i phyogs nas ldog pa'i dus gyi thog mar/ shar ri'i phrag pa nas 'dzin ma'i khyon
la dang po gzigs pa'i tshe 'jig rten gyi mig tu 'khrungs so/ /de'i tshe legs bris dbang po dang gdeng can bdag po

rnams kyis mchod pa'i slad du gdugs dang / rgyal mtshan dang / bkra shis pa'i rdzas dang yo byad grangs med pa'i rnam pa can gyi chu 'dzin sna tshogs bkod de/ dge mtshan mngon
du gsal bar byas so/ /gang gi tshe yum la glo bur gyi zug rngu drag pos ma mnar ba bde ba dang ldan bzhin pa'i ngang la btsas pa ni ji ltar lha mo sgyu 'phrul ma'i sku'i
sdong bu las sgron me bzhi pa'i me tog rgyas pa dang chos mtshungs so/ /de ltar btsas pa'i khye'u chung de'ang bzhin gyi mdangs ni zla ba ltar gsal zhing / skyes bu chen
po'i mtshan gyis sgeg pas kun gyis mthong na dga' ba dang bde ba'i nyams bskyed pa zhig yod do ces grags/ bgrang gzhi gsum pa nas byis pa'i spyod pa las 'das shing /
mchog la gus pa dang / dman la byams pa dang / tshig gsal la drang por brjod pa dang / rgyud 'jam la khro ba med pa dang / dbul phongs gzigs na phyag tu ci yod pa ster ba
dang / ngur smrig 'dzin pa dang rten gsum gzigs na 'bru dang 'bras bu dang chu dang me tog dang bza' bca'i dngos po rnams kyis mchod tshul mdzad pa dang / gzhan yang dbang
bskur ba dang / rab tu gnas pa dang / chos 'chad pa'i tshul yang yang mdzad pa ste dam pa'i mtshan rtags ma sbas gsal bar stan pa la/ 'brel pa yod med thams cad kyis bkur
sti rim gro byed cing / yab kyis tshe ring phan thogs mtshan gsol zhing / khu bo yongs 'dzin paNDi tas/ tsha bo 'dis ni bstan pa la phan thogs pa zhig 'ong ngo gsungs
so/ /bgrang gzhi lnga

tshe khu bo mkhas grub mchog des dbu zhwa gser gyi mdog can dbu la gsol/ sngags mdud dbang gi mdog can mgul du phul bar mdzad cing / khye'u chung gzhan 'gran med pa 'di ni
rgyal ba'i bstan la gzhug dgos/ /'jug tshul go rim ma nor ba/ dang po khyim nas khyim med pa rab tu 'byung zhing thos bsam sgom gsum rim pa bzhin du bsten nas bstan 'dzin
khyad par can 'gyur ba zhig dgos so zhes yab la bka' bslab gnang zhing de ltar 'ong ba'i 'dun smon rgyal ba sras bcas grogs su sbran nas mdzad do/ /de'i tshe rgyal ba'i
myu gu de nyid dgyes pa'i zhal ras mdzums pa'i mdangs dmul bzhin bzhad pa'i sgra dbyangs rnam par sgrogs pa ni/ dkar phyogs ma lus pa dbugs 'byin pa'i dga' ston rmad du byung
ba lha dang bcas pa'i 'jig rten pa thams cad bde ba'i mchog sbyin pa'i sgo dang po phyes so/ /a ho srid min srid pa'i rol rtsed 'di/ /skye med skye ba'i sgyu rtsal chen
po las/ /mtha' med mtha' can srid pa'i do ra nang / /chags med chags pa'i zol gyis rtse min nam/ /srid zhi'i dge legs kun 'byung nor bu'i ljon/ /srid 'dir 'khrungs pa'i
skal bzang myong ba'i slad/ /srid pa'i lha rnams gnyen bshes tshul bzung nas/ /srid par dka' ba'i dge mtsham ngom pa bzhin/ /ngo mtshar lo 'dab du mas phyug /zas gtsang
sras dang chos mtshungs pa'i/ /dpal gyi yal 'dab dang po 'di/ /sa gsum dge ba'i thog mar skyes/ /de nas bgrang bya drug pa

sogs la gzhon nu'i rol rtsed tshul du yi ge'i phyi mo 'bri klog sogs kyi bslab sbyong gi rnam par bstan skabs kyang / tha mal pa'i spyod pa las 'das shing / kun gyis yid smon
bya ba'i gnas su gyur pa zhig yod ces thos so/ /bgrang bya dgu par son pa'i tshe/ /ma yum gshegs pa'i dgongs rdzogs la yab gzhis kyi rgyu rdzas longs spyod yod rgu rtsal
sbrugs su dge rtsa smin par mdzad cing / lcam sring gnyis kyang chos sgo la bcug nas/ yab sras gnyis lhan cig tu khyim gyi 'ching ba rtswa bzhin du rgyang bsreng ste dpal
e waM chos ldan mkhas btsun grub pa bye ba'i bsti gnas/ mkha' 'gro dam can 'du ba'i dga' tshal/ gsang chen rdo rje bkod pa'i pho brang / nges par don gyi sangs rgyas
mang po byon pa'i gnas mchog de nyid du zhabs kyi padmo bkod de/ dge legs kyi sgo 'phar bye ba phrag brgya gcig car du grol ba'i nyer bsdogs brtsams so/ /sna tshogs spros
pa'i mtshan ma ma lus pa/ /mkha' yi rdo rje'i zhabs la phyag byas nas/ /mkha' khyab spros pa'i drwa ba rgya mtsho'i sprin/ /slar yang 'du 'god ston pa'i ngang tshul 'di/
/phyogs re'i lam du mtha' gcig ma lhung ba'i/ /phyogs med yangs pa chen po'i phyag rjes su/ /phyogs bcu'i sgron me dus gsum ma sgrib pa/ /phyogs rnams kun nas rnam par snang
'di mtshar/ /de yang sdom gsum rim can gyi chu lud bran nas gzhi rgyud kyi zhing sa sbyong zhing rgyas 'gyur gyi sa bon sbrum pa dang / thos bsam sgom gsum gyi so nam
mdzad nas skyes bu chen po'i rtsal drug gi lo tog rgyas pa dang / 'dzin skyong

spel gsum gyi don 'bras grub nas bstan 'gro'i gsos sman du gyur pa'i tshul las brtsams te gleng na/ dang po yon tan thams cad kyi gzhi rten dge ba'i bshes gnyen bsten cing
tshangs pa mtshungs par spyod pa yin par rjes su bstan pa'i phyir/ thub dbang gnyis pa rjes btsun e waM pa'i rgyal tshab/ tshul khrims dri bsung gis lus sems kyi gdung ba
sel nus pa/ ting 'dzin gsal snang gis rigs drug gi gnas tshul mkhyen pa/ shes rab zab mos chos nyid mngon sum du gzigs pa/ byams pa kun dga' bstan 'dzin las so thar rigs
bdun gyi dang po yongs rdzogs dge bsnyen gyi sdom pa bzhes shing mtshan tshul khrims rgya mtsho gsol/ phyis su dgung grangs nar son skabs/ rtsa ba'i yongs 'dzin brtan mkhas
kyi yon tan yongs su rdzogs shing rgyal ba gnyis pa'i zhal tshab mtshungs zla ma mchis pa byams pa kun dga' bstan pa'i rgyal mtshan dpal bzang po'i zhal snga nas mkhan
po dang / las kyi slob dpon gnas brtan chen po dpon slob nam mkha' rgyal mtshan gtsos pa'i dge 'dun grangs tshang ba'i dbus su dge tshul dang dge slong gi sdom pa bzhes
te rgyal ba'i bstan pa la nye bar bsnyen pa'i dngos po yongs su rdzogs par mdzad cing mtshan 'jam dbyangs blo gter dbang po gsol/ dus skabs 'ga' zhig tu gsung ngag rin po
che tshogs bshad kyi bdud rtsis thugs kyi bum bzang gtams pa'i tshe'ang / dpal ldan mthu stobs kyi mgon po'i brgyud pa zin pa'i rten 'brel phun sum tshogs pa ma

sgrig rang 'grig tu gyur pa sogs phyogs thams cad nas yon tan gyi cha shas kun nas rdzogs par gyur/ de nas rgyal sras rnams kyi bslab par mi bya ba'i gnas gang yang med pa
rjes su bstan pa'i phyir/ klog pa'i slob dpon bsod nams phun tshogs bsten cing bla ma yi dam chos skyong rnams kyi bstod tshogs sgrub thabs dbang chog dang / de dag la sbyar
ba'i dbyangs gdangs rol gsum dang / bla ma brgyud pa'i phyag len che phra thams cad byang chub par mdzad/ gnas kyi slob dpon gnas lnga rig pa'i paNDi ta/ kun spangs sbas
pa'i rnal 'byor 'jigs med dpal ldan bsten nas/ sum cu pa dang / rtags kyi 'jug pa dang / dbyangs can sgra mdo dang sdeb sbyor rin chen 'byung gnas dang rgyan gyi bstan
bcos me long ma rnams rtsa ba thugs la bzung nas gzhung bshad dper brjod yan lag dang bcas pa dpyis phyin par bslab sbyong mdzad/ de dag gi skabs su reg zig bkod pa mang
zhig phyis su 'khyar 'dug pa kho bos 'di dag phyogs bsdu grub pa'i bka' drin zhus par/ da ni tshang ba yod mi 'gro zhing / yod du chug kyang de 'dra'i ngal bas ci bya gsung
/ bgrang bya mtho skabs kyang sgra mdo 'di byang che bas yin nam da dung rtsa ba thugs la shar mar yod 'dug gsungs/ gzhan yang dkar nag rtsis kyi skor rnams phyag khrid
mthar phyin par mdzad/ dgung grangs bcu par phebs skabs/ bka' drin sum ldan gyi bla ma thar rtse mkhan chen thams cad mkhyen pa'i zhal snga nas spyir rgyal ba'i bstan
pa 'di la zhugs pa thams cad kyis bstan pa las phyi rol

du gyur pa rnams kyi ring lugs la snying po yod med shes dgos shing / de thams cad 'ol tshod mun pa'i mda' 'phen sha stag yin par shes nas/ ston pa dang bstan pa gnyis ka la
nor 'khrul med pa'i lam dang lugs srol tshad ma gsum dang ldan la/ dri ma bzhi dang bral ba nang pa sangs rgyas pa kho nar yin pa'i nges shes bskyed pa ni/ tshad ma'i gzhung
lugs la rag las shing / de'ang 'dzam gling mdzes pa'i rgyan gcig dpal ldan chos kyi grags pa rjes 'brang dang bcas pa'i gzhung la ltos dgos pas/ de'i gnad gsang phyin
ci ma log par smra ba kun mkhyen bla ma'i rig lam da lta rta nag thub bstan rnam rgyal du bzhugs pa 'di yin cing / chos smra ba'i mkhan po'ang phyogs thams cad las rgyal
ba'i smra ba'i dbang phyug grags shing grub pa ltar/ der byon nas bslab sbyong mtha' chod pa zhig dgos so zhes bka' gnang ba la/ dga' ba dang gus pa chen pos ji ltar bka'
stsal ba'i don las skad cig kyang 'gal bar mi bgyid do ces zhus nas/ mkhas dbang 'jigs med dpal ldan dang lhan cig rta nag tu kun mkhyen bla ma'i gdan sar phebs/ gangs
can tsam na 'gran med kyi sde snod 'dzin pa mi pham seng ge rab rgyas kyi zhabs pad bsten nas/ tshad ma kun btus/ tshad ma rnam 'grel/ tshad ma rnam nges kyi gzhung bshad
yan lag dang bcas pa la gsan sbyangs mdzad nas 'phags yul ba'i tshad ma'i lam thams cad thugs su chud/ bod 'di na sde bdun gong 'og bsdebs pa dang / rgya

'grel legs cha btu ba dang / rang gis rtog bzo byed pa dang gsum tsam mchis pa'i nang nas 'chad tshul dang po la brten pa ni dpal ldan sa skya pa'i rang lugs yin pa mkhyen
nas/ tshad ma rigs pa'i gter rang 'grel yang 'grel dang bcas pa rnams la dpyis phyin par gzigs sbyangs slob gsum gnang ba ma zad/ tshad ma'i bsdus grwa dang / blo rig rtags
rig gi skor la byang chub par mdzad cing / de'i skabs su zin thun bris par phyis rgyas su btang ba'i yig cha las/ rtags rig nyi ma'i dkyil 'khor shar ba na/ /blo rig padmo
rang dbang med par grol/ /ces gsungs pa ltar ro/ /gzhan yang chos dang chos ma yin pa rnam par 'byed pa la 'jam pa'i dbyangs nyid dngos su byon nas sgro 'dogs bcad pa
lta bu sdom pa gsum rab tu dbye ba'i don la blo gros kyi 'jug pa shin tu gsal bar byas pas shing rta'i srog shing ma chag pa bzhin du chos kyi gnad mi 'chug pa'i gdeng
de dus nas thob po/ /byang chub sems dpa'i spyod pa la 'jug pa dang / dbu ma la 'jug pa'i nyams khrid gsan nas byang chub kyi sems gnyis sangs rgyas kyi dngos rgyu nus pa
thogs med yin pa'i nyams myong skyes shing / thabs shes zung 'jug gi lam gyis mthar phyin par bya ba'i don la nges pa gting nas 'khrungs/ gzhan yang mngon par rtogs pa'i
rgyan dang / phar phyin theg pa'i gzhung pod grags che ba rnams kyi spyi don mtha' dpyod zla ba mang po'i bar du gsan cing / rje nyid kyi zhal nas/ thos bsam bsgres pa rnams
shin tu nyams mtshar ba dang / gsar bu rnams

mgo bo 'khor ba lta bu snang / rje bka' drin can de ni dgung grangs brgyad cu nang phebs kyang chos 'chad kyi bya ba la skyo dub mi mnga' ba zhig 'dug go yang yang gsungs/
dgung grangs bcu gcig pa nas bzung ste lo ngo bzhi'i bar du/ gnas kyi slob dpon gnyis pa mdo sngags rig gnas dang bcas pa'i shes bya kun la spobs pa'i gter chen yongs su
grol ba khu na paNDi ta 'jam dbyangs shes rab rgya mtsho dang bcas pa'i slob dpon rnam gnyis kyi zhal gyi bdud rtsi rgyun 'chad med par myong / yongs rdzogs bstan pa'i nyams
len sdom gsum 'jam dbyangs bla ma'i dgongs rgyan zhal khrid/ so sor thar pa'i mdo rtsa 'grel bshad pa dang bcas pa/ dpal kye rdo rje'i rtsa rgyud brtag gnyis/ tshul gsum
dang ljon shing mdzes rgyan/ snang gsum mdzes rgyan/ rgyud gsum mdzes rgyan/ ljon shing chen po/ /rgyud sde spyi'i rnam bzhag /rgyud kyi dum bu/ stong thun/ bdag med
bstod pa'i rnam 'grel rnams thugs 'dzin gnang nas tshig don mtha' chod pa bla brang khag bzhi la rgyugs phul bas/ rnam dpyod dang ldan pa rnams ngo mtshar ba'i gnas la bkod/
rje nyid kyi zhal nas nga gzhon dus chos gsan sbyangs/ 'don nyams len kho nar ma gtogs pa'i rnam g.yeng skad cig kyang bya ma myong gsungs/ drung na gnas pa dag gis rgyun
par sku chings dkrol ba mthong ma myong zhing / cung zad mnal mdzad na'ang / nam gung ma zin tsam nas yar bzhengs pa sha stag yin ces zer/ de ltar thugs brtson drag
po gnang skabs yon tan zad mi shes pa'i

gter gyi kha sgo dang po 'byed pa'i dge mtshan ci yang shar shing / khyad par mngon par rtogs pa rin po che'i ljon shing thugs 'dzin gnang skabs/ nam gung yol nas khyim bya'i
mgrin glu dang po len tsam gyi dus su/ gzims khang gi nang thams cad nyin mo bzhin tu 'od kyis gsal lam mer gyur pa'i mdun gyi nam mkha'i gnas der/ dar zab 'bol brtsegs
kyi steng du bla ma 'dzum pa'i zhal la dgyes pa'i nyams dang ldan pa/ dbu zlum skra dang na bza' dkar po can/ gzi mdangs rgyas shing zil chen po dang ldan pa zhig gi zhal
ras mngon sum du mjal/ de ma thag tu bzod du med pa'i mos gus gdung shugs chen po bcos ma ma yin pa skyes pa dang / de'i zhal nas rigs kyi bu khyod kyi skye ba snga ma
rnams kyi dge ba'i bshes gnyen nga yin no/ /ma 'ongs pa'i dus na nga'i drung du mngon par 'ong bar 'gyur gyi/ ring por mi thogs par shar gyi phyogs su song shig dang / don
chen po 'grub par 'gyur ro/ /de la bar chad kyi chos gang yang med do/ /ces gsung lhang lhang byung ba'i skad cig de nyid la gzung 'dzin gyi snang zhen cha dang bcas pa
gzhi med rtsa bral du yal nas 'od gsal lhan cig skyes pa'i ye shes mtha' dbus dang bral ba'i ngang du mnyam par gnas par gyur/ de las sangs nas 'di ltar snang ba thams
cad sgyu ma'i 'khrul 'khor lta bu brdzun gyi za zi kho nar gzigs shing / 'jig rten gyi bya bzhag legs su re ba dang / thob thang go sa rnams la thugs nges par dbyung nas/
rgyal ba'i bstan pa'i ched du sku

srog 'dor bzod dam snyam pa'i 'dun pa dang / sems can rnams la bzod blag med pa'i snying rje 'khrungs/ bla ma 'jam dbyangs mkhyen brtse'i dbang po de/ da lta rang mjal rgyu
byung na dga' ba la snyam pa'i dad blo 'gyur ba med pa zhig skyes/ sku de ni bod yul rdo rje 'dzin pa thams cad kyi rgyal po rje btsun grags pa rgyal mtshan yin 'dug go
gsungs/ de nas bzung ste zab gsal thugs kyi me long dwangs shing sgrib pa med pa la lung dang rtogs pa'i yon tan gyi gzugs brnyan je gsal du mngon nas/ nyin re la dpe ldeb
mda' tshad ma drug re thugs 'dzin gnang yang dka' tshegs med par mngon du gyur/ gang gi tshe dpal kye rdo rje'i rtsa rgyud brtag pa gnyis pa'i 'grel bshad skor dang mngon
par rtogs pa'i rnam bshad gnad kyi zla zer/ 'bum gyi bsdus don rnams thugs 'dzin gnang / nyin mtshan bar med du chos spyod bcu'i bya bas dus 'da' bar mdzad pas/ rtsa ba'i
bla ma rnams thugs dgyes rabs kyi rtser son pa'i skabs shig na/ mkhan chen thams cad mkhyen pa byams pa kun dga' bstan pa'i rgyal mtshan gyis dgongs pa rang grol gyi
ngang nas sku mdun gdan drangs te/ lhag pa'i lha 'jam dbyangs dmar ser dang / dbyangs can dkar mo'i rjes su gnang ba stsal nas/ rgyas 'gyur gyi rigs sad pa'i dbon po mchog
'di/ nga bla ma'i rigs rus dbon po yin zer nas mchod cha phyag rdzas tshags rtsa byed shes tsam dang mi 'dra ba/ dad pa/ brtson 'grus/ shes rab gsum gcig gis

gcig la 'gran tshad pa lta bu zhig byung 'dug /snga mar gzhung chen dang 'grel pa mang po la thugs 'dzin gnang nas tshig don so sor yang dag par rig pa'i spobs pa can du song
zhing / da dung yang mdo sngags gzhung lugs kun la legs par spyangs shing legs par slob dgos pas/ mkhas dbang 'jigs med dpal ldan khyed kyis mthun 'gyur gang legs mdzod/
gzhan yang phyogs su ma lhung ba'i dge ba'i gshes gnyen mtshan nyid dang ldan pa rnams kyi zhal lung gsan nas rgyal bstan yongs rdzogs 'dzin pa'i 'os dang re ba che/ dang
po rang gis nyams len gyi mthil du bzhag nas myong ba thon pa dang / de nas 'chad rtsod rtsom gsum gyis spel ba rnams gcig gis gcig go ma bkag pa mdor na bstan pa 'di
la ci phan kho na gal che'o gsungs shing / sku gsung thugs rten gyi sna drangs pa'i na bza' nyer spyad spus legs mang du stsal/ thugs kyi sras gcig pur bzung / mkhan chen
'di ni mkhas pa'i rnam dpyod/ grub pa'i nyams rtogs gang gi thad nas yon tan thams cad gru bzhi lam me dod pa yin no ces rje 'jam dbyangs mkhyen brtses gsungs so/ /de ltar
bka' don rjes su sgrub pa'i slad du rang gi lus srog longs spyod thams cad phongs med du gtong ba'i rdo rje'i g.yar dam brtan po de dus nas bcas so/ /don de dag la 'di
skad ces smra'o/ /seng ge dkar mo'i phru gu de/ /rang gi ngang gis rtsal rdzogs kyang / /seng chen stobs dang ldan pa 'gas/ /nyams rtsal che ba'i tshul la slob/ /'khor
los

sgyur ba'i rgyal po rnams/ /rang sras mtshan gyis sgeg pa de/ /rang gi go 'phang bzhag pa yi/ /nyer bsdogs chung ngu'i dus nas brtsams/ /shar ri'i phrag nas zla zer ngom/ /chu
yi nang nas 'dab rgya grol/ /rigs kyi dbu la rigs bdag mdzes/ /snying gi dbus nas snying po brdol/ /'phags pas 'phags min brdzu bag ston/ /yod kyang med pa'i tshul ltar
snang / /so skyes mchog gi sku sob bstan/ /gzhan dpal rang la sbyar shing ngom/ /brdzun snang mkha' la sprin ltar dengs/ /bden don de nyid mngon sum rig /dbang bzhi'i
rtogs pa chig rdzogs skyes/ /'di las don brgyud gzhan ci zhig /rdo rje 'dzin pa'i rgyal po des/ /rdo rje theg pa'i bdag po'i dbang / /rdo rje'i bu la bskur ba des/ /rdo rje'i
sa lam chig chod 'gyur/ /gzhan yang sngar thos bsam mdzad pa rnams la yang yang 'dris goms gnang zhing / sgra ka lA pa'i ri mo'ang 'dri bar mdzad do/ /dgung grangs bco
lnga pa'i skabs su/ mkhan chen thams cad mkhyen pa de nyid kyis mdo rgyud thams cad kyi sgron me gsung ngag rin po che lam 'bras bu dang bcas pa'i zab khrid/ bla ma rdo
rje 'chang rje btsun kun dga' bzang po'i phyag bzhes ltar zla ba drug gi bar du gnang ba'i tshe nyin re bzhin thun gsum re bcad de dmigs khrid rnams rgyud la sbyar nas
thugs dang 'dres nges mdzad pas/ sngon 'gro snang ba gsum gyi skabs su ma dag pa'i snang ba nyams kyi snang bas sbyong zhing / de dag pa'i snang ba bsgyur na tshegs med pa'i
don la

nges par rnyed pas/ rdo rje theg pa'i lam gyi rkang rtsa brtan po tshugs shing / shing rta chen po gnyis kyi nges don gyi gnas lugs gtan la dbab tshul so sor phyes nas gnad
kyi don gcig tu babs pa la thugs gzhol bas bstan pa thams cad 'gal med du rtogs/ de tsam na dbu sems brgyud pa'i khyad par gnyis dang / gnyis 'dus kyi cho ga las thugs bskyed
kyi go cha bzhes shing / theg pa mchog gi blo gros gzhan phan chos kyi nyi ma mtshan du gsol/ rgyal sras dpa' bo phyir mi ldog pa'i brtul zhugs 'chang / bsags sbyong
spel gsum sngon du 'gro bas nyin re bzhin du thugs bskyed yang yang gsal 'debs gnang nas dus dang gnas skabs kun tu blo sbyong legs bshad kun btus/ blo sbyong snyan brgyud
chen mo dag gi dgongs don dang / nyams kyi snang ba'i skabs su byung ba'i nyams khrid gnyis chig dril gyi tshul du nyams len gyi gzhi dang rtsa bar mdzad/ gzhan rnams
la'ang de ltar gdams shing rjes su bstan/ dpal kye rdo rje'i rdul tshon gyi dkyil 'khor du zhugs nas dbang bzhi rdzogs par nos te gzhi yi sku bzhi la lam gyi sku bzhis gsos
btab nas 'bras bu sku bzhi mngon du 'gyur pa'i rten 'brel gyi gnad gsang phyin ci ma log par gzigs/ de'i stobs bskyed pa'i phyir gzhi lam 'bras bu gsum dbyer med pa rig
thog tu rang ngo sprod pa'i lta ba la phug thag chod/ de'i rtsal rdzogs pa'i phyir 'khrul snang lha snang du sbyong / lha snang ye shes su sbyong ba'i lam gyi che ba thams
cad myong thog nas 'don

pas/ phyi snod bcud/ nang rang lus/ gsang ba rang sems rnams bde chen gyi rol pa gcig tu smin pa'i nyams rtogs kyi rtser son/ de dag gi bar skabs su lugs de la dgos pa'i dbang
byin rlabs/ lus sbyong 'phrul 'khor/ thun mong ma yin pa'i zhal khrid/ dam tshig dang sdom pa'i rnam bshad/ phyi nang gi bskyed rim gyi rnam bzhag dang bcas pa thugs
la nges par mdzad do/ /zab mo lus kyi dkyil 'khor du dbang nos pa nas bzung ste/ rgyud sde thams cad kyi snying po stan thog gcig tu nyams su len pa/ lam dbang dus las mi
yol ba len pa 'di yin pa'i nges shes kyis/ lus sems kyi dri ma bzhi sbyong zhing / zung 'jug sku bzhi'i 'bras bu rang 'khrungs su 'gyur pa'i nyams myong dang 'brel bzhin/
dbang bzhi'i chu bo mi nub pa la brtson par mdzad do/ /a ho rdo rje theg pa'i thabs mkhas 'dis/ /rdo rje'i lus la gnad du bsnun pa na/ /rdo rje bzhi yi ye shes chen po
de/ /rdo rje'i bu la rang zhal ston bzhin mchis/ /ye shes mchog gi che skad 'don tsam gyis/ /rtsol ba med pa sems rgyud grol nus na/ /thams cad mkhyen pa'i ston pa thugs
rje can/ /de 'dra kho nar mi mdzad ci zhig lags/ /rje btsun bla ma dam pa gang gis kyang / /lam gyi thun bzhi dbang bzhi'i chu rgyun spel/ /spros pa phyogs gcig tsam yang
ma khegs bzhin/ /spros pa thams cad grol ba'i kha sbobs kyis/ /spros bcas thabs rnams dman par 'phen byed pa'i/ /spros bral de 'dra rje 'di'i zhal la med/ /rags pa sdom
bzhi rgyud

la ma myong bzhin/ /phra ba sgro 'dog so gnyis bral ba yi/ /rgyu 'bras phyin ci log pa'i skabs de 'dra/ /rje 'di'i zhal las nam yang 'byed mi mdzad/ /rgyu dang 'bras bu'i dgongs
pa phun sum tshogs/ /'khor 'das dbyer med gnas lugs mngon du gzigs/ /thugs rje chen po'i thabs la mkhas gyur pa/ /skyabs mchog 'di yi khyad chos ma lags sam/ /dpal
kye rdo rje'i gzhi'i bsnyen pa kha skong dang bcas pa zab rgyas dang / dmar po skor gsum dang / 'byung po 'dul byed dang / ngan song sbyong rgyud dang / tshe dpag med la
sogs pa'i lhag pa'i lha mang po'i sgom bzlas la dus grangs mtshan ma'i bsnyen pa las su rung bar mdzad/ bar skabs zhig tu rang gi khu bo slob dpon nam mkha' rgyal mtshan
zhes pa dge ba'i bshes gnyen khyad par 'phags pa de nyid sku tshe'i 'du byed rdzogs pa'i mchod sprin dang / gzhan yang bsod nams kyi dge tshogs rlabs po che gdul bya rnams
la smin pa'i phyir phyag rdzas kyi dngos po yod rigs rtsal sprugs su mdzad de gtong ba'i sgo brgyar 'byed/ snga phyi kun tu sems can ngan 'gro'i sdug bsngal gyis mnar ba
mang po thugs lam du shar bas bzod du med pa'i thugs rje 'khrungs nas 'phags mchog 'jig rten dbang phyug gi cho ga dang rjes su 'brel ba'i smyung bar gnas pa nyis brgya
lhag tsam sku nyams su bstar/ dus rgyun par sdug bsngal gyis nyen pa'i skye 'gro 'ga' zhig gzigs pa lta ci/ snyan dbang du dengs pa tsam gyis mi bzod pa'i ngang tshul bzhes
shing / bar do'i sems can rnams la dmigs pa'i gsur

bsngo rgyun chags dang / gzungs sngags khyad par can mang po bzla bar mdzad cing / bye brag tu yi ge drug pa stong phrag re re/ dri med rnam gnyis dang / rnam par rgyal ma'i
gzungs sngags nyer gcig re ljags bzlas gnang nas bzang po spyod pa'i smon lam gyis rgyas 'debs yang yang mdzad/ skabs 'ga' zhig sdig po che kha cig la dmigs pa'i ltung
ba bshags pa dang / yi ge brgya pa yang yang ljags bzlas mdzad/ gson gshin gyi dmigs yul de dag skabs 'ga' rer ming nas smon pa'ang gnang zhing / drung du 'khod skabs 'brel
tshad don ldan gyi skyes bu dam pa 'di 'dra dang mjal ba skal pa mi dman pa zhig e yin nam snyam pa'ang byung / dus rgyun par thugs dam nar ma ni/ thun gsum la dbang bzhi
len pa dang / lam zab mo bla ma'i rnal 'byor phyi nang gnyis dang / gsang ba rnal 'byor dbang phyug gi rnal 'byor srung ba dang bcas pa'i steng du yang gsang mthu stobs
mgon po'i gzhi lam 'bras gsum chig dril gyi rnal 'byor rdzogs rim dang bcas pa dang / dpa' mo mkha' spyod dga' ma'i rnal 'byor rim pa gnyis dang bcas pa la/ dpal ldan
sa skya pa'i chag med rnam bzhi grags pa ltar nyams bzhes kyi mthil du gnang zhing / mchog gi dngos grub brnyes pa 'jam dpal bstan 'dzin las mgon po'i dbang khrid gsan lugs
ngo mtshar can mdzad nas/ phrin las kyi lha rdo rje nag po chen po'i srung 'khor rdo rje'i brag rdzong ma la gang la gang dgos kyi dmigs pa'i 'khrul 'khor bsgyur bas phrin
las rnam

bzhi rang dbang 'byor pa dang / nang rtsa gsum 'khor lo lnga la lhan skyes kyi mgon po lcam dral bzhugs par ngo shes rtsal rdzogs kyi 'phrul thabs bsten pas/ gsang ba gdod
ma'i mgon po'i rgyal thabs zin pa'i nyams bzhes la byin rlabs kyi bka' babs thun mong ma yin pa bzhugs shing / de gsan yul gyi bla ma la'ang bsngags par brjod pa 'di ltar
gnang / rdo rje rnal 'byor ma yis rjes su bzung / /rgyud gsum dam can rgya mtsho bran du 'khol/ /snyan brgyud bstan pa'i mnga' bdag rdo mkhar ba/ /'jam dpal bstan 'dzin
bzang po snying nas dran/ /zhes gsungs shing sangs rgyas dngos kyi 'du shes mdzad cing / gsung 'phros su rje de nyid kyi rjes gnang skabs su bzlas lung 'bru nag bar snang
la chags pa'ang dad ldan 'ga' zhig gis dbang po'i mngon sum mo gsungs pa dang / de sogs ngo mtshar ba'i gtam mang du yod do gsungs pa tsam las ha cang gsal po yang mi gsungs/
kho bo cag la'ang de'i thugs rje'i 'od zer gyis khyab lugs gzhan dang mi 'dra ba yod par rlom mo zhes brda tsam gsungs/ gzhan yang phrin las kyi lha mo sgrol ma dkar
dmar gyi nyams bzhes dang / de'i byin rlabs kyi mtshan ma mchog tu brnyes shing / phyis su padma 'od gsal mdo sngags gling pa'i zab chos 'phags ma'i snying thig gi chos
bdag lung bstan/ de dag gi skor phyogs tsam brda tsam las zhib tu brjod pa'i rngo ma thogs te/ rje 'di nyid rang gi yon tan thams cad sbed cing gsang ba kho nar mdzad pa'i
phyir ro/ /don de dag las 'di skad ces smra'o/ /rang bzhin

lhun grub rdo rje za ma tog /zag med yon tan phung pos yongs su gtams/ /rkyen gyis nyams rgud med pa'i ngang tshul la/ /'di mtha' 'di tsam zhes pa'i smra ba de/ /blo chung
byis par mtshar bskyed kho nar zad/ /'on kyang gnas snang mthun dang mi mthun pas/ /thun mong thun min khyad par byung ba la/ /skabs don so sor brjod pa don med min/ /yon
tan kun 'byung rigs khams dge ba'i zhing / /stobs lngas yongs sbyong las su rung ba la/ /sdom gsum chos kyi sa bon rma med sbrum/ /'jug ldog tshul bzhin spyod pa'i chu lud
bran/ /gnas brtan 'dul ba 'dzin pa'i myu gu brdol/ /rgyal sras sems dpa' chen po sdong bu'i bsring / /gsang chen rig pa 'dzin pa'i snye mar smin/ /sa gsum nyer 'tsho'i
dpal gyi go skabs yang / /dgung grangs nyer gsum pa'i dus su e waM chos ldan gyi gtsug lag khang du dge 'dun 'dus pa rgya mtsho'i dbus su tshogs kyi rdo rje slob dpon mnga'
gsol/ de nas bzung ste lo grangs lnga yi bar du/ rje rdo rje 'chang yab sras kyi bca' khrims gtan tshigs ji ltar bzhag pa ltar du/ sgrig lam kun spyod/ ngag 'don chos
brjod/ rgyud sde'i phyag len/ phra rags thams cad tshul bzhin du sbyod pa'i lam srol bzang po'i skabs phyed bar mdzad/ tshul min spyod pa rnams kyi bag med kyi sgo gleg
shin tu sdom sde/ dad ldan dwang ba 'dren pa'i mig rgyan du 'gyur nges par mdzad/ blo gsal don gnyer can gzhir gnas dang glo bur lhag pa dag la mdo sngags kyi gzhung dang
/ rig gnas yan lag dang

bcas pa gang la gang dgos kyi zhal khrid gnang / rigs kyi bdag po thar rtse rdo rje 'chang gis gzhi gsum gyi phyag bzhes gsar 'dzug dang / dbyar chos sngar rdo rje 'chang yab
sras kyi sku dus rgya chen yod na'ang / bar skabs nyams chag gyur pa la/ bstan pa'i me ro gso ba'i thugs bzhed phyag len smin grol gyi bka' srol ma nub pa thams cad rim
par gnang ba'i mthun 'gyur phul du byung ba bsgrubs te rab tu dgyes par mdzad/ lo bstar dge slong brgya phrag mang po'i las kyi slob dpon mdzad de rje btsun ngor pa chen
po'i phyag rgyun dri ma med par skyong zhing ston 'khor phun sum tshogs pa de dag gi gnas skabs la chos dang srid kyi legs tshogs phun sum tshogs pa de lta bu ni phyis
su ma byung ba gsal lo/ /dgung grang nyer bdun pa'i skabs su/ gtsug gi nor bu mkhan chen rin po che'i mdun du gdan drangs nas/ zhal gyi dkyil 'khor mdzum pa'i mdangs phyungs
shing / thugs dgyes pa chen po'i nyams dang ldan pas rigs kyi bu khyod kyis da ni bstan pa'i bya ba byed pa'i dus la bab bo/ /de'ang rgyal bstan spyi dang bye brag lo
chen bzhi las brgyud de 'ongs pa'i dbang rgyud man ngag gi chu klung mtha' dag 'jam dbyangs bdun dang ngor chen thugs rje chen po'i thugs mtshor gcig tu bskyil ba dang /
yang snying grub chen birWa pas/ rang re'i pha rgan rje sa skya pa la sgo skyel mdzad pa'i zab chos gser zhun dang ma lta bu dang bcas pa'i bdag po khyod 'os so/ /khyod
kyis 'dzin skyong spel gsum g.yel ba med par gyis shig /nged kyis dbang brgya nor bu'i

phreng mdzes zhes bya ba rgyud sde bzhi yi bka' ma chad pa rnams phyogs gcig tu bsdebs pa'i dkar chag bkod yod cing / de la rang gis 'bad rtsol gyis mthar dbyung thub pa zhig
byung na bsam brgya dran gcig de kho na yin mod/ don thog smin pa zhig la/ bdud rigs kyis bar du gcod pas dka' ba'i gnas su gyur/ des na kho bo'i blo yi gtad ra khyod
la bca' ba yin pas/ de dag la gsal byed chog sgrig 'chad sbel sogs gang thad nas bsam don mthar phyin pa gal che lan dgu brjod pa lags/ de la mi shes pa dang mi 'grub pa
yod mi 'gro/ /thog mar rdo rje 'jigs byed lha zhe dgu ma'i dkyil chog la chog khrigs 'di dang 'di lta bu gyis shig ces bslab ston dang / yang sangs rgyas kyi bstan pa 'dzin
smra ba de ni/ mi dpung gra sdeb/ stobs dang gzi brjid/ thob dang dbang thang / 'khor dang longs spyod ci rngams ci che byas pas 'dzin mi nus te/ sangs rgyas kyis gsungs
shing / sdud pa pos bsdus pa la/ rgya gar paN grub dam pa rnams kyis bshad sgrub mdzad de/ bla ma brgyud pa gser ri tshar du dngar ba lta bu las 'ongs pa'i zab rgyas gsang
ba mchog gi chos tshul rgya mtsho'i gzhi dang snying po yang snying dang bcas pa'i bka' babs bdud rtsi'i phung po dang 'dra ba de dag /nyams pa sor chud cing / ma nyams
par rgyun mi 'chad pa'i thabs tshul la/ dka' ba khyad bsad dang / ngal ba dwang len gyi 'bad rtsol brgya phrag mang pos brtson par bya ba yin pas/ khyod kyis ci nas kyang
de bzhin du rjes su bsgrub par gyis shig /nga rang

gnas lus 'di phyi gang ltar gyur kyang de kho na'i don du nan tan snying por bgyid na rjes su yi rang ngo / /bla ma brgyud pa dang bcas pa rnams kyis thugs kyis 'dzin cing
byin gyis brlab bo/ /nga yang sgyu lus 'di nang ji tsam sdod mi shes so gsungs so/ /de lta bu'i bka' mchid lhug par stsol ba'i mod la/ dga' skyo 'dres ma brjod mi shes pa'i
ngang nas thal mo yang yang sbyar te cung zhig 'khod par gyur cing / skabs shig na dbugs dbyung ste 'di skad ces gsol to/ /rdo rje'i gsung gis gnang ba de lta bu thob
phyin chad/ bag med kyi dbang du mi btang zhing / rang gi shes rig 'byor tshogs gang yod rtsal sbrugs su bgyid do/ /ces zhus pas yang 'di ltar gdams par mdzad de/ rje bla
ma thams cad mkhyen pa 'jam dbyangs mkhyen brtse'i dbang po'i zhabs pad du nye bar bsnyen na legs tshogs thams cad gong 'phel du 'gyur bas/ de ltar thugs la 'jog pa gal
che'o/ /zhes gsungs pa'i mod la/ dga' bde myong du yod la smra ru mi gtub pa'i ngang la 'byams shing / de bzhin du bsgrub bo/ /de bzhin du bgyid do ces zhus shing / gzhan
yang bslab bya zhal gdams snying gi bdud rtsi lta bu mang po lhug lhug gnang zhing thugs sras kyi dwang mar bzung ste gsang chen rgyud sde rab 'byams kyi smin grol rgya
mtsho dus kyi mthar yang mi nyams pa'i srog rtsa mthud nus pa'i bka' yi bsdu ba po dbang bskur shing / gsung gi gsang ba rnam pa thams cad pas mnga' gsol ba dang / thugs
yid gcig tu 'dres pa'i byin rlabs kyi nus pas gzengs bstod pas/

bstan pa 'di la sngon chad ma byung ba'i ngo mtshar phul du byung ba'i mdzad pa mchog gi dga' ston chen po dkar phyogs pa thams cad kyi snying gi bcud du sbyin pa'i sgo yangs
par phyes so/ /a ho rgyal ba'i mdzad pa bsam mi khyab/ /rgyal sras rnams kyi smon lam bsam mi khyab/ /bsam gyis mi khyab pa la bsam byas pas/ /bsam pa'i ra ba shong ba'i
skabs ma rnyed/ /ston 'khor dbye bar mi phyed chos kyi sku/ /ston 'khor mnyam par snang ba longs spyod rdzogs/ /ston 'khor mchog phal snang ba sprul pa'i sku/ /gcig nyid
du ma'i zlos gar rtsen 'di mtshar/ /srid dang zhi ba'i khams na dge legs kun/ /'dzad med 'jo ba'i nor bu'i ljon pa de/ /dam chos 'dzin pa'i smon lam bzang po las/ /'khrungs
pa'i 'phrul thabs 'di ni ya mtshan to/ /'jam dpal gzhon nu'i ngo mtshar las blangs pa/ /rmad byung lo 'dab mang pos nyer mdzes pa'i/ /gzhon nu'i skabs kyi yal 'dab
gnyis pa 'di/ /sa gsum kun dga'i mgon du srid 'dir dar/ /dgung grangs nyer brgyad bzhes pa'i dus su gza' tshes dge bar e waM thar pa rtse'i zhabs drung mnga' gsol gnang /
khu na paNDi ta'i mdun nas kyang gur zhal gyi chos skor rnams gsan/ de nas mdo smad sde dge'i mnga' 'og tu thar rtse'i sgar skyong gi byon bzhugs dgos pa'i bka' phebs pa
la/ rigs kyi bdag po'i bka' lung nor bu'i cod pan spyi bor len pa las phra mo tsam zhig mi 'gal ba'i ched dang / 'jam dbyangs ngur smrig gos can mkhyen rtse'i

dbang po'i zhabs pad du nye bar bsnyen pa'i rten 'brel 'grig pa bcas/ de bzhin rjes su bsgrub pa'i bka' lan phul/ thugs la dgyes tshor bla na med pa byung / gang gi tshe bla
brang gzhung gi gsang ba'i mgon khang byin rlabs kyi gzi byin dpal du 'bar ba/ mkha' 'gro dam can sprin ltar 'du ba de nyid du zhag bdun phrag gcig gi ring / mkha' 'gro
lnga mnyes par byed pa'i mchod tshogs dang bcas te thugs dam bskang zhing bskul ba la brtson par gnang zhing de'i tshe gsang ba'i lung bstan zhig brnyes pa gdon mi za ste/
da khams phyogs su myur bar phyin na legs par 'dra/ rigs kyi bdag po'i thugs bzhed skong nus pa dang / 'jam dbyangs bla ma'i zhal ras 'jal thub pa dang / chos mthun gyi
'dod don la gegs med pa zhig 'ong ngam snyam zhes pa'i gsung zur phran bu tsam zhabs 'bring kha cig la gnang skad nges par thos/ de nas rtsa ba'i bla ma rnams kyi zhabs
kyi pad mo spyi bor mchod cing / thugs smon gnad du smin par mdzad nas dus tshes bzang po nyin mdo khams shar gyi phyogs su chibs kyi kha lo sgyur bar mdzad do/ /byang lam
gzhung zhig nas da lan 'dir zhag gcig gnyis tshugs chag dgos gsungs pa ltar byas pas 'gu log jag pa dpung che ba dang gdong thug 'ong rgyu las nges pa gzu song ngo zhes
de dus kyi rgyus yod dag gis gleng / de nas byang lam brgyud de nang chen phyogs phebs skabs su/ grub pa'i dbang phyug ngag dbang tshogs gnyis pas/ sa phyogs 'dir 'phags
pa'i gnas

brtan yan lag 'byung yin gsung mkhan/ bla ma bod skad mdzad pa zhig mngon sum byon byung ba'i gzigs pa 'od gsal dag pa'i snang ngor shar shing / de la 'brel ba thogs tshad
ngan song dang 'khor ba'i 'jigs pa las grol lo zhes dril bsgrags pa la/ dus skabs de na bla ma gzhan su gcig kyang ma byon rje 'di kho nar byon pa'i skabs su babs pa na/
byang chub sems dpa' mi bdag gi tshul can nang chen chos rgyal dam pas gtsug nor bzhes te/ bkur sti gya nom par bsgrubs/ rgya khab dang 'brel ba'i chos sde de nyid dang /
dgon khag mang zhig la 'dul ba'i gzhi gsum gyi phyag bzhes gsar 'dzugs gnang / phyogs de'i skye 'gro thams cad la chos kyi 'brel pas khyab par mdzad de/ sga stod phyogs
kyi lte ba lta bu/ sngar bdag chen rgya gar bas dang po nyid du phyag 'debs gnang ba'i chos sde chen po skye rgu don grub gling du phebs/ de'i snga lo la sgrub brtson dam
pa byams pa dar rgyas zhes mtshan du 'bod pa/ rnal 'byor gyi me phung bzlas grol dung gi dri zhon gyis bskul bas sgrib pa'i bud shing zad pa'i phyag rjes rdo rje btsun mo'i
'dzum zhal dbang po'i bdud rtsi mngon sum myong ba gang des/ yi ge'i lam nas rang gi nyer gnas la mdang sum nga'i nying 'khrul du/ nga mang thos klu sgrub rgya mtsho
yin gsung mkhan/ bla ma paN zhu bzhes pa zhig byon nas 'du khang bsam 'grub rgya mtsho'i phyogs bzhi la gser gyi rgyal mtshan che legs bzhi 'dzugs song / de'i tshe

sa phyogs 'di thams cad 'bur nyag mtho dman med pa thang chen bde 'byams lta bu la dkar lham me ba'i mdangs dang ldan pa zhig rmis so/ /de gang yin rim gyis brtag par bya dgos
so zhes gnang ba la/ de dus phyogs der bla ma gzhan pa byon phebs bzhugs gsum ma byung zhing / rje 'di nyid phebs pa dang dus skabs 'grig pa byung ba na/ rnal 'byor pa
de nyid bug sgo 'dam sbyar bsal nas chos bka' 'ga' zhig gsan par mdzad cing bstan pa dkar 'byams mdzad mkhan zhig 'ong bar thag bcad/ dus phyis phyogs der kun btus rnam
gnyis gtsos pa'i chos 'khor chen po lan bzhi tsam bskor ba la snga ma'i rmis ltas dang mthun no ces brjod pa'ang byung ngo / /chos sde de nyid du gzhi gsum gyi phyag len
gsar spel dang / rgyal ba'i sras kyi spyod pa la 'jug pa'i zhal khrid zab rgyas gnang / gra'u dpon tshang gi pho brang du bzhugs skabs shig la/ khang pa'i rab gsal nang
nas lag pa nag po zhig ring du brkyang byung ba la/ de bar chad reg go zer ba'i sgra zhig grags pa dang lhan cig rang gi thugs la'ang de ltar yin 'dug snyam du dgongs nas/
oM ma hA kA la hU~M phaT/ zhes pa'i gsung skad lan gcig phyung ba na rang gi sku las me lce dmar lhab 'phros te lag pa de skad cig gis tshig song ba dang / da ni bar chad
las grol lo snyam du thugs bde 'bol le song zhing / 'o cag dngos grub kun gyi rtsa ba bla ma'i bka' bsgrub pa la bgegs dang bar chad yod na'ang mi tshugs pa 'dra'o gsungs/
de nas rim

gyis mdo smad 'dzin ma'i thig le sde dge lhun grub steng gi rgyal khab chos sde zung 'brel du/ zhabs kyi padmo bkod de/ rten gsum rab 'byams la mchod 'bul rgyas spros dang
/ lung zin chos rgyal chen po dang mjal phrad mdzad/ dgon sde ma lag bdun gyi dge 'dun 'dus pa'i dbu la bzhugs te/ rgyal zla'i mjug tu gshin rje'i gshed kyi gtor zlog dang
/ cho 'phrul zla ba'i dkar phyogs la bla med rgyud sde chen po bdun gyi dkyil 'khor sgrub mchod gtong ba'i rdo rje slob dpon gyi gtso bor mdzad cing / rje btsun gong ma
lnga yi gsung pod kyi ljags lung gnang / 'jam dbyangs bla ma'i zhabs pad bsten pa la nyin gcig gis snga phyi yod pa'i thugs 'dun g.yos te sa zla'i dkar phyogs rdzogs pa
gnyis pa'i tshes la bteg nas smad shod rdzong sar bkra shis lha rtse'i chos grar phebs/ de'i sngon la 'jam dbyangs bla ma'i zhal ras mchog dman sus kyang mjal ba'i skal ba
ma thob nas zhag gi phung po gsum tsam song nas/ rje 'di phebs pa'i phyi nyin nyid du dgongs pa ched gtad kyis bcad rgya dkrol te/ khar sor ngor pa dpon slob 'di na phebs
yod grags pas/ de ring mjal phrad dgos/ khyed rang phebs bsu la song zhig ces nyer gnas la bka' gnang nas btang byung ba/ de 'phral nyid du byon pas/ rje bla ma dbang
khang gi sgo 'gag tu sbyar spos reng bu me sbar ba mang zhig phyag tu 'dzin te byon dgyes nyams chen po'i ngang nas phyag la phyag len gnang / de'i tshe 'dzum zhal zla shel
dbang po las gsung snyan bdud

rtsi'i thigs pa thugs kyi ku mud du lhung ba tsam gyis sngon med rab dga'i 'dab rgya phyogs med du grol nas 'jig rten las 'das pa'i sems gsar du rnyed pa dag la'ang de las
lhag pa med dam snyam pa byung ngo gsungs/ dus de nyid du sngar dag pa'i snang ngor gzigs pa'i bla ma byin rlabs kyi zil dang ldan pa de ni 'di kho na lags so snyam pa'i
nges shes 'khrungs/ gzhan rkyen gyis g.yeng ba gang gis kyang mi skyod pa'i ting nge 'dzin bde bas rgyan pa zhig gi ngang du gnas pa byung ngo gsungs/ snga nas 'dris zab
che ba'i tshul ltar gsung zhal 'phros lhug par gnang zhing / de nas bzung ste lugs gnyis kyi bya ba che phra thams cad la yab sras bzhin du bslab ston mdzad pa yin ces gsungs/
yar zhu phul rgyu ni sgrub thabs rin po che kun las btus pa gtso bor gyur pa'i smin grol rgya mtsho'i bka' ma thob pa thams cad/ tshad med thugs rje'i gan mdzod 'gro
ba lha mi kun gyi bsod nams kyi bgo skal rgyun chad med par 'jo ba de las/ bka' drin rin po che tog gi blo gros spyi bo'i gtsug tu rtsol thub pa zhig mkhyen mkhyen/ zhes
yang nas yang du gsol ba 'debs par mdzad pa la/ bslu med gsung gi chos dung dge ba'i phyogs su 'khyil ba'i khong nas de bzhin rim gyis 'byung ba'i sgra dbyangs snyan po'i
do shal snyan dbang rnam par mdzes pa'i rgyan du gsol lo/ /de tsam na dbyar zla ra ba'i yar tshes dga' ba dang po la/ tshe dang / blo gros dang / phrin las kyi chu gter
rgyas pa'i dpal du/ lhag pa'i lha mchog bdud rtsi'i lang tsho can rnam pa gsum

gyi gsang gsum byin rlabs rab dkar me tog rnam par bkod pas thog mar dge ba'i lam yangs par phyes so/ /de nas bzung ste brtse chen gdung skyob dkar po'i grib ma snum po la
gcig tu ngal gsos shing / bsdu bzhi legs bris zhal zas ro brgya pa la ngom pa med par longs spyod bzhin pa/ bdag lta bu'i skal pa bzang po snyam pas tha ma'i mdzad pa ma
bstan gyi bar du gnas pa yin ces yang yang gsungs shing phyis su'ang spyan chab bsil bar mdzad/ za nyal ma gtogs dran rgyu med pa bdag 'dra la khyed rang rnams zhag re zung
chos la sgug long med pa 'di 'dra cis ded pa red/ ngas ni mi lo bcu bzhi'i bar du chos la sgug sdod bgyis pa yin ces bstan pa kho nar thugs dbus su bcangs pa'i gsung mchid
mang po lhug lhug gnang bas/ de dus ni rna bar sun snang shar na'ang / phyis bsam tshe mchog gi rnam thar la ngo mtshar ba'i mchi ma lhung ba dang / rang gis rang la
ngo tsha ba dang bag zhum pa ltar gyur/ yang rigs kyi bdag po gang de'i zhal nas/ de sngar gzhung lugs mang po'i don la blo gros kyi sbyan ras yangs pa shin tu legs shing
/ da dung sngar ma gsan pa gsan pa dang / gsan pa dag la nges pa gting nas rnyed pa zhig dgos so zhes dam pa'i ngang tshul ma sbas gsal bar ston pa de lta na/ bslab gsum
sde snod 'dzin pa'i dge ba'i bshes gnyen kun gyi rtse mo/ /byang chub kyi sems gnyis dang rang rgyud mi phyed pa 'dres pa'i rgyal sras phyir mi ldog pa thub bstan chos
kyi grags pa

la bsten dang legs so zhes dbugs dbyung thob pa'i mod la 'dun ba'i mi bzod pa g.yos te bsten pa yin ces gsungs shing / mgon de'i zhal snga nas dus snga phyi kun tu 'dul ba
mdo rtsa ba dang / so sor thar pa'i mdo dang / mngon pa kun las btus dang / mngon pa mdzod dang / dbu ma rtsa 'jug bzhi gsum dang / byams chos sde lnga dang / spyod pa la
'jug pa bcas gzhung gi skor gyi zhal khrid mtha' chod pa dang / bka' gdams pha chos bu chos/ be bum sngon po/ dpe chos rin chen spungs pa/ blo sbyong snyan brgyud chen mo
don bdun ma sogs gdams ngag gi skor rnams nyams khrid mdzad cing thugs nyams su bzhes te/ zhal slob nang ma dag la'ang / thugs brtse'i snying gtam gyi tshul du 'di ltar
gdams/ 'o cag snying nas dam chos bsgrub pa'i gang zag zhig yin phyin chad blo sbyong gi gdams ngag rnams dang / blo ldog rnam ba bzhis sems rgyud brlan pa zhig ma byung
na/ zab zab mang pos gang yang mi phyin pas 'di la ci nas kyang brtson par bya'o/ /chos dang gang zag gnyis 'dres dang ma 'dres pa'i khyad dang / bzang ngan gyi khyad rnams
'dis 'byed pa yin no gsungs/ slar lhun grub steng du mi dbang chen pos bskul zhing / 'jam dbyangs bla mas bka' phebs te gzhi gsum gyi sgrub sde gsar 'dzug gi ched du
byon/ snga chos la 'dul ba mdo rtsa ba dang / phyi chos la mngon rtogs rgyan gyi gsung bshad mdzad/ dus skabs gzhan zhig tu rnam 'dren bla ma rin po che thub bstan chos kyi
grags pa'ang phyogs der phebs pa las/ /

bde bar gshegs pa'i bka' dri ma med pa gangs can pa'i skad du 'gyur ro cog gi ljags lung gsan/ phyis su 'di skad gsungs te/ ngo cag skal ba re bzang / rje bka' drin can de'i
ljags lung gsal la dag pa skabs phyed pa gsungs pa thams cad/ dad blo brtan pos yengs med du gsan pas/ de dus bsod nams bsags pa tsam nam yang 'byung bar dka' gsungs/ de
nas 'jam dbyangs bla ma'i zhabs pad rgyun bsten du bzhugs nas chos bka' gang gnang ba thams cad gsan cing / snga phyi kun tu rdo rje rnal 'byor ma'i dbang bzhi byin rlabs
kyi tshul du bskur ba kho na'ang lan grangs bcu gcig tsam thob bo gsungs/ yang dus skabs gzhan zhig tu rje bla ma'i bka' stsal gus 'dud kyis khrom thar phyogs su phebs
te/ gzhi gsum cho ga gsar 'dzugs kyi phyag len mdzad/ 'dus pa brgya phrag mang tsam la mdo rgyud thams cad kyi snying po gsung ngag rin po che lam 'bras bu dang bcas pa'i
smin grol rgyab rten dang bcas pa bshad tshul gnyis pa'i lugs ltar la phyag len gyi khyad dang ldan pa zla ba bzhi'i bar du gnang bar mdzad cing / dus der bu slob brgya
phrag kha yar gyis dpal dgyes pa rdo rje'i gzhi'i bsnyen pa mthar phyin pa'i dam bca' phul/ de lhag thams cad kyis lam dus dbang bzhi rgyun chags su len pa'i g.yar dam brtan
po bcas pa de dag /kun mkhyen 'jam dbyangs bla ma la sgrub pa'i maNDal dam pa dges pa'i mchod sprin du phul shing / zung 'jug rdo rje'i rgyal sar phyam gcig tu bgrod
pa'i bden tshig gis byin

gyis brlabs par mdzad do/ /yang chos rje khu dbon gnyis kyis zhabs pad bkod de byin gyis brlabs pa'i sa phyogs 'dzin rnam rgyal mgon khang dang 'dab 'byor pa'i dgon gnas dpal
rdzong dang / o rgyan zhal tshab rig 'dzin nyi ma grags pas sa gnad me btsa' btab pa'i stag mo dgon gnyis kar/ rgyal bka' gangs can brda 'gyur yongs rdzogs ljags lung
gnang zhing / de skabs bar chad kyi rnam pas sku khams rnyog tshul bstan pa na/ rje mkhyen brtse'i dbang po mngon sum byon nas byin rlabs gnang ba'i gzigs snang shar bas
'byung 'khrugs kyi bar chad las grol nas thugs bzhed mthar phyin par gyur to/ /rdzong sar bkra shis lha rtse'i chos grwa de nyid du/ rje 'jam dbyangs bla mas bka' phebs te/
bla med kyi rgyud sde chen po bdun/ ngor chen yab sras kyis sgrub mchod chabs cig gnang ba'i phyag rgyun can de/ dbang bka' tshad ldan gnang bas/ rje bla ma'i phyag nas
sku gsung thugs rten dang / dngos po gya nom pa mang po'i gnang sbyin mdzad de legs so'i me tog 'thor/ dgon de'i gtsug lag khang rnying skyon che bas gsar bskrun bgyid
'dun gyi bla grwa rnams nas bka' 'dri zhus pa la'ang / ngor pa dpon slob 'di lta bu'i thog ma nyid nas chos skyong la gnang ba zhu ba dang rjes su 'brel ba'i spo chog dang
skabs su gang babs kyi rim gro gnad du smin pa zhig ma byung phyin 'tshubs 'gyur 'dra ci 'ong tshod mi zin pas khong la zhu bskul gyis gsungs pa ltar bla grwa rnams kyis
re ltos bcas don ltar/ rdo rje'i chos srung chen

po rnams la mchod gtor sngon du 'gro bas gnang ba zhus shing rten spo 'jog dang / mi dang mi min rnams la byang chub mchog tu sems bskyed pa'i sdom pa 'bog ste rgyud byin gyis
brlabs shing / thog mtha' bar gsum du dge ba'i me tog rnam par bkod pas 'tshubs 'gyur dang bral bar gyur to/ /mdo smad kyi ljongs su chibs kyi kha lo bsgyur nas de phan
chad kyi 'bul ba bsnyen bkur gyi dngos rdzas gang byung ba thams cad rje rang gi sku mched dpal ldan grags pa dbus gtsang phyogs su ched mngags mdzad de/ dbus kyi jo shag
rnam gnyis dang / gtsang gi gdan sa gong 'og gnyis gtso bor gyur pa'i rten gsum rab 'byams rgya mtsho'i mdun du mchod 'bul rgyas spros dang / bla ma dge 'dun 'dus pa'i
tshogs la bkur sti phun sum tshogs pa bsgrubs te/ 'jig rten pa'i sgyu ma'i nor rdzas snying pos dben pa'ang snying po mchog gi dpal du bskrun par mdzad do/ /skabs shig
tu/ sangs rgyas thams cad kyi ye shes kyi sku gcig pu/ mi yi gzugs su bstan tsam gyi mchog sprul rin po che phyogs thams cad las rnam par rgyal ba'i 'jigs bral gyi slob dpon
chen po rje mkhyen brtse'i dbang po'i sku mdun du rje 'di nyid gdan drangs te/ dpal gyi rnga bo che las 'di skad ces bsgrags so/ /kye ma snyigs ma'i skye rgu gdul dka'
ba/ /mthu stobs mtshungs pa med pas rjes su bzung / /bka' drin gser gyi lhun po bye ba brgya/ /brtsegs pa'i gzi brjid mi mjed zhing na 'bar/ /don kun 'grub pa'i thugs rje'i
rtsal chen dang / /mi 'jigs

seng ge'i nu mas skyugs pa yi/ /chos phung brgyad khri bzhi stong snying po ni/ /theg pa gcig gis 'bras bu'i bcud du smin/ /blo mchog gser gyi bum bzang legs thogs pa'i/ /'phags
yul paN grub rgya mtshos yongs su bzung / /gangs ljongs bstan 'gro'i dpal du dar ba gang / /da lta khyod kyis skyong ba'i dus la babs/ /sngon gyi thugs dam chen po
ma bsnyel lam/ /'jig rten gsum gyi rin chen gcig pu de/ /phyogs 'dir nub pa'i dus shig 'ong nga re/ /myur du skyes bu chen po'i rtsal phyungs shig /ces gsungs shing gzhan
yang 'di ltar bka' stsal to/ /sngon thar rtse mkhan chen thams cad mkhyen pa byams pa kun dga' bstan pa'i rgyal mtshan gyis gsang chen rdo rje theg pa'i rgyud sde rin po
che rnams kyi smin grol gyi bka' ma nub pa rnams phyogs gcig tu sdud pa'i slad du dkar chag nor bu phreng mdzes zhes bya ba zhig bkod nas/ don gyis dgongs pa khyed rang
la gtad yod tshod 'dug pa/ de nyid gzhir bzhag mdzad de rgyud sde bzhi dang 'brel ba'i sgrubs thabs dbang chog khrid bka' yan lag dang bcas pa/ so so'i bka' babs brgyud ldan
bla ma rnams kyi yig cha khungs btsun la rtsa ba'i srog tu bzung nas/ 'thor pa rnams sdud/ gab pa rnams phyung / 'khrugs pa rnams bsdebs pa'i bka' bsdu zhig ma grub phyin/
blo dang brtson 'grus je zhan la 'gro skabs mun khang lag nyul byed pa 'dra ba zhig 'ong srid/ phal cher ming gi lhag ma tsam 'gyur nges pa lags/ sngon gyi bla ma gong
ma rnams kyi gsan

yig tu rgyun bzhugs pa 'ga' zhig /da lta mi bzhugs pa'ang mthong ba 'di ltar na/ khyed kyis brtson pa'i stobs bskyed la/ thugs rje'i shugs phyungs te bsgrubs par mdzod cig
/rgyu rkyen rten 'brel gang dgos thams cad khyed la tshang 'dug pa 'di la bsams te ched du bskul ba lags so gsungs pa'i mod la/ ji ltar chu 'dzin bzhad pa'i sgra dbyangs
des/ /gtsug phud can gyi rna bar rgyan pa'i tshe/ /rab tu dga' ba'i sgro gur zlum po ni/ /za 'og gur khyim rnam par bkra ba bzhin/ /gang zhig gdul bar bya ba'i sras rnams
la/ /gang gis dus las yol ba med pa'i gsung / /ma bskul 'chi med rnga bzhin bsgrags pa'i tshe/ /dga' bzhin blo gros spobs pa'i lang tsho ngoms/ /thugs bskyed smon lam dus
su sad pa na/ /dus su babs pa'i mdzad phrin gter gyi sgo/ /rnam par 'byed la rgyal dang rgyal ba'i sras/ /mdza' mthun grogs su sbrel ba'i tshul la ltos/ /slar 'di skad
ces gsol to/ /dgongs gzhi dgos pa khyad par can de 'dra yod phyin/ kho bo'i lus srog longs spyod dang bcas pa lan grangs brgya la/ don de'i ched du gtong dgos kyang skyo
dub dang zhum pa mi bgyid do/ /da dung dpal ldan bla ma chos kyi mdzod khang chen po bzhugs bzhin du/ rang gi skal ba ma thob pa'i smin grol rgyab rten gyi rgyun bzang bdud
rtsi'i rdzing bu dang 'dra ba de la longs spyod chog pa'i bka' drin zhu bzhin/ ji ltar char sdod kyi bye'us char chu sgug pa ltar mchis na re 'bras yid bzhin du 'grub

par gsol ba 'debs so/ /zhes zhus pas/ yang dgyes 'dzum rnam par g.yo ba'i zhal nas 'di ltar gsungs so/ /kho bos phyogs med kyi rgyal khams rnams su nyul nas yongs 'dzin dge
ba'i bshes gnyen mtshan nyid dang ldan pa brgya phrag gcig las lhag tsam gyi zhabs pad bsten nas 'phags bod kyi shing rta chen po rnams kyi bka' srol dri ma med pa las byung
ba'i smin grol man ngag gi chu rgyun ma nyams pa mtha' dag thugs mtshor bskyil ba'i skal bzang thob zin na'ang / spyir bgrang gzhi mtho/ bye brag 'byung 'khrugs kyis
gtses pas yongs su rdzogs pa 'bul ba la yun ring du thogs pas/ kho bos ci nus gang lcogs su phul nas/ mtshungs med chos kyi shing rta chen po 'jam mgon blo gros mtha' yas
la sogs pa la'ang zhus na mthar phyin legs po 'ong 'gro bas de ltar thugs dbus su bcang ba zhu gsungs shing / de nas yun mi ring ba rdzogs ldan gsar pa'i dga' ston snyigs
dus su myong ba lta bu'i dus skabs phun sum tshogs pa zhig la/ rje bla ma mkhyen brtse'i dbang po de nyid dkyil 'khor rgya mtsho'i gtso bo gcig nyid du ma'i rnam 'gyur
rtse bzhin du/ sdom brtson rig pa 'dzin pa gser gyi phreng ba tshar du dngar ba lta bu dang lhan cig zab gsang bla na med pa'i chos kyi 'khor lo ngo mtshar rmad du byung
ba zhig bskor nas/ rgyud sde chen po bzhi dang 'brel ba'i dbang gi mngon par rtogs pa yongs su rdzogs pa bcu phrag bdun las lhag tsam zhig stsal bar mdzad do/ /de las bcu
phrag bzhi lhag tsam ni chabs gcig tu gnang ba dang /

de min dus snga phyi sna tshogs su gnang ba yin 'dug go /mkhas shing dngos grub brnyes pa'i rdo rje slob dpon chen po blo gros mtha' yas pa'i zhal snga nas rngog lugs kyi rgyud
sde rnams dang / dpal dus kyi 'khor lo/ bde mchog rab 'byams/ gshin rje rab 'byams/ shangs lugs kyi rgyud sde lnga chig dril gyi dbang / zab lam ni gu chos drug dang
/ shangs pa'i gser chos yongs rdzogs kyis mtshon pa'i sgrub brgyud shing rta brgyad kyi ring lugs yongs su rdzogs pa/ rje kun dga' grol mchog gis bsgrigs pa'i khrid yig
brgya rtsa/ rje sgrol mgon zhabs kyis bsgrigs pa'i sgrub thabs rin chen 'byung gnas rjes gnang sum brgya lhag tsam dang / bka' brgyud sngags mdzod dang / bstan bcos shes
bya kun khyab kyi ljags khrid/ thun mong gi rig gnas sgra mdo tsandra pa'i phyag khrid mdzad de/ kun bshad kyi mtshan du 'jam dpal grub pa'i rdo rje thub bstan gsal ba'i
nyin byed 'jigs med gtsug lag rgya mtsho'i sde zhes pa/ gsol te/ ma hA paNDi ta'i che brjod mnga' gsol mdzad/ de skabs gso rig rgyud bzhi'i zhal khrid kyang yongs rdzogs
gsan to/ /yang ston 'khor phun sum tshogs pa'i skabs shig na rje mkhyen brtse'i dbang po'i zhal snga nas sgrub thabs rin po che kun las btus pa'i dbang dang rjes gnang man
ngag dang bcas pa rgyab rten yig rnying gi skor rnams yongs su rdzogs pa dang / zab pa gnyis su med pa dgyes rdor brtag gnyis dang / rgya chen gnyis med kA la tsakra/ zab
rgyas

snying po 'jam dpal mtshan brjod rnams kyi bshad khrid gsan/ rdzong shod bde gshegs 'dus pa'i pho brang du lo chen bai ro dngos byon blo gros mtha' yas las rin chen gter gyi
mdzod chen po dbang bka' stong phrag lhag tsam dang / zab khrid drug cu dang / rgyab rten yig cha pod chung brgya lhag tsam gyi bklag lung gsan/ gdong kaM paNDi ta ngag
dbang dam chos rgya mtsho las rje tsong kha pa'i lam rin chen mo dang / de la mchan bu bzhi sbrag gi bshad khrid dpyis phyin pa dang / 'jam dbyangs chos skor gyi dbang lung
rnams gsan/ mkhas btsun dge ba'i bshes gnyen thub bstan legs bshad bzang po las/ bka' gter dag snang thams cad kyi skor las byung ba'i tshe dpag med kun btus dang / spyan
ras gzigs kun btus kyi dbang bka' yongs rdzogs/ sgrub thabs rin chen mdzod khang rjes gnang sum brgya lhag tsam bzhugs pa rnams gsan/ ru dam o rgyan bsam gtan gling
gi mkhan po mkhas grub padma rdo rje las sgyu 'phrul gsang ba snying po zhi ba dang khro bo'i dkyil 'khor du dbang nos te/ rgyud kyi bshad dka' dpyis phyin pa/ gsang bdag
dgongs rgyan/ gsang bdag zhal lung / phyogs bcu mun sel rnams kyi thog nas gsan par mdzad do/ /byang chub kyi sems dang rdzogs chen gyi rtogs pa klong du gyur pa lung rtogs
bstan pa'i nyi ma las snying thig zab mo'i chos skor rnams yongs su rdzogs pa gsan/ dben ri'i ngogs su byon nas 'khor 'das ru shan 'byed pa sogs tshul bzhin mdzad/ nyams
khrid ltar khregs chod zhag bdun

dang / thod rgal zhag bcu la nyams bzhes gnang nas rtogs 'bul mdzad pa na/ slob dpon dge ba'i bshes gnyen de nyid kyi zhal nas/ gang zag khyad par can 'di lta bus ni/ rig pa
tshad la phebs nas/ chos nyid zad sar 'khyol ba la dka' tshegs ci yang mi dgos pa rdo rje'i lung gi gsal te/ dbang rab seng ge'i rtsal can zhes bya ba 'di 'dra la zhu ba
lags so/ /zhes thugs gting nas dgyes pa'i bstod bsngags kyis rgyud mang 'khrol/ rje 'jam dbyangs bla ma'i thugs sras rdo rje 'dzin pa kun dga' 'jam dbyangs las/ sngar ma
gsan pa'i skor rnams khong la rgyun gang bzhugs pa rnams gsan par mdzad/ mdor na 'jam mgon rdo rje 'chang rnam pa gnyis gtsor mdzad pa'i yongs 'dzin dge ba'i bshes gnyen
bcu phrag bzhi las lhag tsam gyi zhal snga nas gsang sngags gsar ma'i phyogs su khyab che ba'i spyi bka' dang zur bka' bsdoms pa'i dbang chen brgya phrag gsum la bcu phrag
kha yar gyis lhag pa dang / khrid bka' brgya phrag gcig la bcu phrag bdun gyis lhag pa dang spyi zur phyogs bsdoms kyi rjes gnang stong phrag lhag tsam dang / 'phags
yul gyi dgongs 'grel bstan bcos gangs can pa'i brda la sgyur ba rnams kyi lung rgyun gang bzhugs dang bod yul gyi mkhas grub bstan 'gro la bka' drin che ba rnams kyis bka'
bsdu dang / gsal byed dang / chog khrigs gang dang gang gnang ba rnams kyi bka' pod dang / be'u bum dang / 'thor bu'i rigs lung rgyun gang dang

gang bzhugs pa thams cad kyi pusti kaHbrgya phrag mang po gsan par mdzad do/ /de dag thams cad kyang sngon gyi sangs rgyas sras dang bcas pa dang / de dag gis rgyud byin gyis
brlabs pa'i mthus gzungs kyi sgo bzhi dang / spobs pa'i gter brgyad kyi kha bye nas lung dang rtogs pa'i rin po che'i mdzod la dbang 'byor pa'i mkhas grub dam pa tshad
mas grub pa rnams gang nas gshegs pa'i shul lam bzang po bde legs shis pa'i me tog dkar po rab tu bkram pa'i phyogs gang yin pa de gol chug med pa shes shing rtogs pa'i
spyan ras rnam par gsal ba dang / don la nges pa'i gding mi 'gyur ba thob par mdzad pa kho na las/ thos rgya che bas thos rgya che ba'i go bcad pa dang / thos rgya che bas
thob rgya che ba'i go mi bcad pa zab rgyas chos tshul rgya mtsho'i snying po rnam dpyod hub gcig gis 'thung bzod kyang / legs gsungs thigs pa gcig gi don la brtson pa shugs
chen po bskyed pa zhig rje 'di la mnga' ba lags so/ /lnga rigs smra ba'i gtsug rgyan mi pham rnam par rgyal ba las tshad ma rnam 'grel gyi zhal khridadang / dbu ma rgyan
gyi bshad khrid gsan/ gzhung lugs chen po 'di rnams la blo gsal las dang po pas nges shes kyi 'grel par re re mdzad bzhed yod kyang tshad ma rig gter/ dbu ma 'jug pa/
mngon rtogs rgyan/ mngon par mdzod/ rgyud 'grel dag ldan rnams la phyag mchan btab pa'i 'grel chung bsdus tsam re re mdzad nas rgyud sde rab 'byams kyi bka' bsdu'i nyer
bsdogs la zhugs

so/ /dbang bka' re tsam thob mi thob kyi the tshom shar tshe gsol ba thugs la mi 'phrod pa dang sku khams rnyogs pa'i thugs ngal chen po bzhes te gsan pa mthar phyin par mdzad/
de nas rje btsun bla ma thams cad mkhyen pa 'di nyid bka' 'dri zhu ba'i yul yod bzhin tu bdag gis nyin mtshan bar med du brtson par ma byas na nam zhig 'gyod pa'i dus
shig 'ong ba gdon mi za bas da ni steng nas gnam rdo lhung ba dang 'og nas chu than brdol bar gyur kyang las su bya ba de las ldog par mi bya'o zhes dam bca'i go cha bzhes
nas rje nyid dgung grangs so drug par chu rta lor gza' skar sbyor ba legs pa'i nyin zhig la rgyud sde'i chog khrigs kyi dbu 'dzugs par mdzad do/ /dus de nyid nas bzung
ste/ thugs dam nyams bzhes dang / dbang chos gsan skabs ma gtogs pa thugs brtson chu bo'i rgyun bzhin du bskyed de rgyud sde so so'i bka' babs brgyud ldan gyi bla ma dam
pa gang dag bka' srol gang yin pa de la tshad mar bya ba'i 'os su gyur pa de'i yig rnying khungs thub byin rlabs kyi brgyud pa ma chad pa de kho nar gzhi dang rtsa ba srog
ltar bzung ste/ dogs gnas phran bu tshun chad rje 'jam dbyangs bla ma la bka' 'dri dogs sel zhus/ go rim tsam yang bla ma'i bka' dang mi 'gal bar byas te bsgrigs pa yin
ma gtogs/ rang blo rang gis tshad mar byas te bya ba sne gcig brtsams pa med cing bdag lta bus de 'dra byed ga la spobs gsungs te thugs nyams chung ba'i tshul mdzad/ de
lta bus

sgrub thabs dkyil chog /dbang chog dang bcas pa la gsal byed zhu dgos pa dang / sogs khongs phud dgos pa dang / go rim sdeb dgos pa bcas kyi dpe tshem sum brgya dang gsum tsam
gsar du spel rje bla ma mkhyen brtse'i zhal nas lam 'bras gtso bor gyur pa'i khrid bka' 'di dang 'di rnams gzhug par 'os so zhes khrid yig so sor stsal ba bzhin du phyogs
gcig tu bsgrigs/ spyi bka' rdo rje phreng ba brang ti paN chen pa'i yig cha 'di nyid bzhag nas/ de'i chog khrid sgrub thabs rgya mtsho 'di'ang 'dzugs na legs so gsungs
pa la/ rje bla mas bka' gang gnang las rang 'dod kyis zhu rgyu med kyang 'dir rjes gnang gi rigs rnams bsdu ba'i chags 'jog thog ma nas ma byas lags sam/ zhus pas/ de
'dra yin mod/ brang ti paN chen pa'i yig cha 'di gnyis phyogs gcig bzhugs pa zhig byung na legs/ khyed rang gi bstan bcos khyed rang gi bdag po byed mi dgos pa e yin/ rten
'brel gyi gnad che ba zhig 'dug gsungs/ de skabs 'chi med tshe'i dbang zab bcu phrag bdun la lngas lhag pa zhig bskur nas phyag gi tshe bum tshe rdzas dang bcas pa rje
'di la stsal nas/ brang ti nam mkha' dpal bzang dgung lo bdun cu don lnga bzhugs pa yin/ khyed kyang de ltar bzhugs par mdzod cig gsungs/ gzhan yang bla ma yi dam chos skyong
gi tshogs rnams thugs rgyud bskul ba dang 'brel ba'i sgo nas rgyal bstan snying po rdo rje theg pa'i rgyud sde rin po che rnams kyi smin grol

zab mo'i bka' gsang rmad du byung ba 'di nyid mi nub pa'i mdzad phrin rlabs po che skyong ba la/ 'gal rkyen phra mo tsam yang mi 'byung zhing / thugs bzhed thams cad 'bad med
lhun gyis grub pa'i ched du byin rlabs dang dngos grub rgyun mi 'chad par 'jo ba'i thugs smon bden tshig gi lam du drangs pa zhig gnang ba'i mod la/ bya ba rlabs chen
grub zin pa lta bu'i dgyes tshor dang / sngar dag snang gis mjal ba dang / dngos mjal thog ma'i skabs dang 'dra ba'i nyams myong brjod du med pa de'ang stobs bskyed pa dang
rtsal 'phel ba ltar gyur pa dngos shugs kyis gsal bar bstan to/ /ji skad du/ bla ma'i drin gyis phan pa'i lung thob na/ /grol bar mi 'gyur snyam yang grol bar 'gyur/ /ri
dbang rtse las 'ga' zhig lhung gyur na/ /lhung ba mi 'gyur snyam yang lhung bar 'gyur/ /ces gsungs pa ltar/ thar rtse rdo rje 'chang dang / rdzogs pa'i sangs rgyas mkhyen
brtse'i zhabs kyi bka' drin dang thugs bskyed la brten nas gang ltar byas kyang bde ba dang / ji ltar byas kyang bstan pa la phan pa'i thabs tshul lhur len dgos pa 'di
byung ba yin/ khyed rang rnams nas sna thung dang gsung rgyu mang ba dang / dran rgyu mang ba 'di 'dra ma bsams shig dang / nga la bsam pa ngan pa rtsa ba nas med pas/
khyed rang dag gnas skabs mthar thug ci'i skabs las babs kyang log pa'i gnas la mi sbyar nges can yin gsung pa'ang skabs 'ga' rer gnang / de nas yig tshogs grangs mang

ba 'di dag gcig las du ma rgyun chad med pa 'byung ba la par gyi 'phrul thabs dgos shing / de la dngos rdzas stobs che ba med na mi 'byung bas yab sras bka' mol mdzad de/ thog
mar yid lhung phyogs su dbyar bsod la phebs te dpon tshang gi gdan 'dren zhus pa'i lam bar bzhugs sgar dang nye ba'i phyogs zhig tu/ glo bur du sprin nag 'dus shing 'brug
sgra drag po rna snying 'gas pa tsam dang drag char shugs chen po babs te gzim gur nang phebs thub tsam na glog zhags 'khyug pa dang bcas gnam lcags thog mda' gzims
gur la rgyab pas gur nang me zer gyis khyab/ dbu sngas steng du thog chu me 'bar ba phor pa gang tsam 'khyil li li 'dug pa/ rje nyid kyi phyag gis bsdus nas sku pang du bsnams
bzhin mnyam bzhag mdzad de yun mi ring ba zhig la bzhugs/ phaT sgra chen po gsum gsungs shing zhal 'dzum mul le mdzad nas da lan legs so gsungs/ dal gyis bzhengs te
nyer gnas kha cig thog zer phog nas dran med du 'gyel ba'i rtsar byon nas ljags chab 'thor zhing / ming nas bos te yar langs shig gsungs pas/ de 'phral gnyis sad pa bzhin
du yar la ldang nus par gyur to/ /'o cag rnams sgar dang po gtegs nas bzung ste/ chos skyong rnams brel ba zing zing mdzad 'dug pa la/ rgyud sde zab mo 'di rnams ha cang
bka' gnyan ches pas mi legs pa zhig 'byung nas las 'phro 'jog dgos pa ma yin nam snyam mod/ da ni gsang

chen zab mo'i 'dzin skyong spel gsum dang / rang gi 'tsho khams brtan pa gnyis ka'i gegs dang bar chad las grol nas bstan don yang bla ma rnams kyis ji skad bka' stsal pa dang
/ rang gis ji ltar bsam pa bzhin 'grub rgyu yod las che gsungs shing thugs bde 'bol gyis bzhugs/ yang dpon tshang 'di la ni byad gdon ma rung ba zhig gis gnod tshabs
gang che dang / khyad par bu 'di la bgegs zhugs nas log pa'i spyod pa mtha' med pas rang gzhan phung la sbyor ba zhig 'ong bar 'dug /de 'gog pa'i thabs shig ma byas thus
med gsungs te/ dmigs zab dang drag sngags kyis gzir nas bgegs bskrad pa dang phyir mi ldog pa'i slad du/ gshin rje'i gshed kyi gto chog drug cu ba dang / rwa lo'i lugs kyi
drag po'i sbyin sreg dang dbang dang rjes gnang gi byin gyis brlabs pa nan tan mdzad nas/ da ni ha cang gi gnod tshabs chen po de mi 'gyur bar nges so gsungs/ bu kho rang
nar son nas srid kyi bya ba byed skabs/ bsam pa phyin ci log dran nas log spyod la ma zhugs gong nas rje bla ma 'di yid la gsal lam me shar te/ de ma thag chu khol nang
chu bsil blugs pa ltar 'gro 'dug zer shing / 'di lta bu'i bla ma bka' drin thugs rje can 'jig rten 'di na rnyed par dka'o brjod/ kho rang yang rgyud byin gyis brlabs pas
rim gyis srid kyi bya ba thams cad bzhi mdo'i rtswa bzhin dor te spong ba bsam gtan pa'i brtul zhugs la slar mi ldog par gnas par gyur to/ /thog chu khol ma bla gos kyi
grwa la

gtums pa de'ang rje mkhyen brtse'i zhabs la gzigs 'bul zhus pa yin ces grags/ de nas bzung ste dang po chos sbyin mi zad pa'i sgo 'phar 'byed pa dang / bar du sgrub pa nyams
bzhes kyi thugs kyi bum bzang bsti ba dang / tha mal skal ldan gyi snod du spel ba'i skabs rnams su bgegs dang bar chad kyi glags blta ba dang skabs tshol ba'i gnas 'di
dang 'di'o zhes brjod rgyu yod pa sne gcig ma byung bas na lkog gyur thams cad mkhyen pa zhig yin pa'i nges shes yang yang skyes so zhes cha rgyus yod pa 'dris yun ring
ba dag gis gcam bu min par brjod cing / de tsam du ma zad rang gzhan bu slob rnams kyi shes rig gi byed pa chos su 'gro ba dang mi 'gro ba'i khyad dang / lkog tu dge sbyor
la brtson pa dang mi rtson pa'i khyad dang lab brjod bzang ngan ci byed rnams kyang sgrib thogs med pa mkhyen tshul gsal bar gsungs pa'ang rang gzhan kun la mthong thos
su gyur pa mang ngo / /me phag lor skye rgu don grub gling du sgrub thabs rin po che kun las btus pa'i tshes char phabs/ de nas rgyud sde rab 'byams kyi chos kyi phung po
de nyid rgyun chad med pa 'dod 'jo'i bum pa bzang po lta bu par du 'god pa'i ched du/ yig bris pa/ lha ris pa/ zhu dag mkhan/ shing bzo ba/ par brkos bcas las byed brgya
phrag gcig las lhag tsam bsags nas zla ba drug gi phog chas tshul bzhin sprod de/ hor zla gsum pa nas brgyad pa'i mjug gi bar du las su bcol te gla rngan dpa' dar gsol
ras kyis mgu bar byas nas rang gnas su gtong ba/ de 'dra lo ngo drug gi bar du mdzad

cing lo re re bzhin tu phyag rdzas kyi dngos po gtsang dag tu rten bzhengs la sbyor bar mdzad pas rgyud sde'i bka' pod sum cu dang / mchan 'grel skor dang / skyes rabs brgya
lnga bcu pa dang / thor bu'i skor 'ga' zhig bcas par du bskrun pa dang / dkyil 'khor gyi bkod pa lha dang bcas pa'i zhal thang sum brgya dang bcu phrag lhag tsam la bzang
gos spus legs kyi shan dang ldan pa dang / dkyil 'khor gyi bya ba la nye bar mkho ba'i yo byad dang bcas pa de dag thams cad la rags brtsis byas pa'i dngul srang drug
stong lnga brgya tsam gyi gsol yon song zhes grags/ par shing gi snum rtsi'ang mar srang bcu phrag bdun las lhag tsam gtong ngo / /'jam mgon rdo rje 'chang rnam gnyis kyi
drung du dbang bskur gsan skabs phal cher gser gyi tshom bu bkod pa'i maNDal phul ba dang lo re bzhin na bza' spus nam ldan pa re sku la gsol bar mdzad/ phyogs kun nas 'dus
pa'i bu slob mkhas grub dge ba'i bshes gnyen gang dag mchis pa rnams la rje rang gis bsnyen bkur zhus te gsar rnying bka' gter so so'i lugs ltar 'chi med lha mchog rnams
kyi sgrub mchod zab rgyas sngon du 'gro bas 'jam mgon bla ma'i sku tshe brtan bzhugs kyi cho ga yang yang bsgrubs/ mdor na rang gi sku srog glud du gtong ba'i bar du
mnyes pa gsum gyi bya ba kho nar brtson pa las/ mi dgyes pa'i bya ba skad cig kyang mi 'byung bar mdzad/ de la brten nas mkhyen rtogs kyi rtsal chen yongs su rdzogs pa gang
zhig phal pa'i blo yis dpag pa ni nam mkha' la lag

tshad byas pa dang khyad ci zhig yod/ kun gsal nor bu'i snang ba 'byung bya'i gzugs 'dzin gyi skal bas ma chun pa bzhin du/ skal dman 'ga' zhig la nyes spyod las ldog pa'i
gsung tshig gi sbyor ba zil dang ldan pa gtong bas/ las ngan gyi nad ro 'phar ldang byed pa bzhin gyur te/ ma mkhas so/ /ma grub bo/ /brjod pa'ang 'ga' zhig mchis/ gwa gu
byang chub shing gi nags khrod sogs bsam gtan gyi mal du 'dzin med mtha' bral chen po'i klong nas bkyes pa'i rnam dag lha yi dga' ma rdo rje'i mtshar sdug ngom pa dang lhan
cig rnal 'byor zab mos rtse bzhin yun ring du bzhugs/ bar skabs zhig 'jam dbyangs bla ma'i spyan sngar phebs te/ rang gi mngon par rtogs pa las brtsams pa'i zhu 'bul
mdzad pa na/ kun mkhyen dgyes pa'i bzhad sgra 'chi med rol mo 'bum gyis mi mtshon pa'i dbyangs las rtogs pa'i dbang phyug grub pa'i gtsug rgyan gyi mnga' gsol che brjod kyi
snyan 'gyur dam pa/ rgyal kun snyan gcig rdo rje 'chang ba gang gi snyan rgyun du rab 'dzes nor bu'i do shal sbud pa bzhin du 'phyang bas rtogs shing grub pa'i grags ldan
phal che ngo tsha'i gnas su 'phang nas spobs pa'i ngo gdong 'og nas 'og tu 'dud dgos par gyur to/ /'on kyang rje 'di ni rang gi yon tan gyi cha thams cad mdzod phug gces
nor bzhin sbed cing srung ba la mtha' gcig tu gzhol ba las gzhan la mi grags pa dang mi g.yel ba'i thabs lhur len pa zhig go /mkhas pa mkhas pa'i mdun na mdzes/ /blun
pos mkhas pa

ji ltar go /grub pas grub pa'i nyams myong shes/ /ma grub pa la ci cha yod/ /kha cig rig lam rno rno can/ /mkhas pa'i phud du bkur shes grags/ /'jam mgon bla ma yab sras ni/
/don la rten rnams mkhas par bsngags/ /sngon byon bstan 'dzin che rnams kyi/ /ring lugs dri med skyong bar mdzad/ /kha cig spros la dga' ba dang / /kha cig spros med ngang
tshul can/ /mkhas grub mngon rtags yin ces zer/ /de 'dra don dang ldan pa'ang srid/ /'jam mgon bla ma yab sras ni/ /spros bcas spros med gang ltar yang / /thub bstan
gru bzhi lam me ba/ /de la thugs kyi rtse mo gtad/ /'ga' zhig 'di mkhas gzhan gti mug /'di zab gzhan ni mi zab ces/ /bab col mang du smra ba yi/ /nyams mgur sogs kyis blo
sna brid/ /'jam mgon bla ma yab sras ni/ /nor ba med pa'i lam thams cad/ /'khrul pa med pa'i 'bras bu can/ /the tshom med pa'i nges pa ster/ /shes med grags pa'i rjes 'brang
dang / /shes ldan blo sna mang ba la/ /me tog phog pa'i lha skal des/ /chog ces dgos pa'i dbang gis 'doms/ /blo sna bsgyur ba'i tshogs bshad tsam/ /rnam pa kun tu gtsor
mi mdzad/ /gsang chen smin grol rgyun bzang la/ /sku srog las kyang gces pas skyong / /deng sang gangs ri'i khrod 'di na/ /rnam dpyod shin tu gti thug pas/ /klog pas
spong ba pa la gshe/ /sgom pas thos bsam byed la 'phya/ /theg rtsa 'dzin pas bstan rtsa 'dor/ /bstan rtse 'dzin pas bstan mchog

smad/ /bstan pa ris su mi bcad pa/ /'jam mgon bla ma yab sras lags/ /rgya gar mkhas pa'i legs bshad dang / /de yi man ngag zung 'brel gyi/ /bshad sgrub bstan pa 'dzin pa la/
/brgyud pa'i bla ma'i rjes su zhugs/ /rgyud sde bzhi yi gzhung lam che/ /shing rta chen paus phyes pa la/ /bstan pa'i srog shing nyid du bzung / /tshad mar gyur pa'i bka'
babs gzhan/ /ji ltar gzhal med khang bzang la/ /mukti kaHyi phreng mdzes bzhin/ /spud pa'i skal bzang srid na ngom/ /e ma ngo mtshar gzi brgya pa/ /phyogs med klong na
ris med kyi/ /padma'i dpal du rtse ba'i tshe/ /phyogs re'i mig can kha cig ni/ /yal 'dab lnga pas yol ba bzhin/ /ca co sgrogs pa rang blo'i skyon/ /'brel tshad don ldan
khyed mkhyen no/ /ces brjod pa ni bar skabs kyi tshigs su bcad pa'o/ /yang rje bla ma mkhyen brtse nus pa'i mnga' bdag 'di nyid/ dbyar gyi dus shig na/ me ling rdo rje rdzong
dmar ces pa'i yul bdag drag rtsal can gyi mdun phyogs bzhugs sgar babs pa'i tshe/ nam mkha' las glo bur du sprin nag chung ngu zhig byung nas drag char babs te 'brug
sgra ngar skad 'byin/ sgar las mda' rgyang gang tsam gyi sar gnam mda' me stag 'phro ba zhig lhung bas rang gzhan gnyis kyi rta drel 'dres 'dug pa'i nang nas lnga bsad song
ba ni/ de dang nye ba'i sar rdo rje brag gi dgon pa zhes ming du brjod pa zhig yod pa'i bla brang de'i yin pa la brten nas/ dgon de'i bla grwa rnams kyis thog brdug bla
ma zer nas gus 'dud chen

pos zhabs pad bsten ces grags/ yang skabs shig na rje rang gi nyer gnas kyang yun ring myong ba'i dge slong dkon rgyal zhes pa de nyid/ rang gi khyim gzhis su yod skabs/ gdon
bgegs stobs chen ma rungs pa zhig rgyud la zhugs shing 'dre gdon gyi 'du shes can du gnas 'gyur nas gtam dang skad cha nges med sna tshogs brjod de/ nga da nang rgya gar
nas 'ong ngo zer ba dang / da nang rgya nag nas 'ong zer ba lta bus mtshon pa'i yul thag ring mang po nas mgyogs par slebs tshul dang / spyod lam ma nges pa sna tshogs
byed tshul sogs gleng zhing / hab rgyug byed shor ba la nye skabs mi shugs chen mang pos bzung ma thub par/ rje 'di nyid kyi na bza' rnying pa zhig steng la 'phangs pas
thag pas bcing pa bzhin gyur to/ /bla ma chen po 'ga' zhig dang / bla mchod mang pos gto bcos rim gro gang zab bsgrubs kyang cher phan bskyed med skabs/ rje 'di nyid kyi
bka' las/ da gzod zhag bdun nang 'dir sleb nges gyis shig phebs pa ltar khrid song bas/ drag po'i sreg blugs skabs su 'gug gzhug mdzad pa na nad pa'i ngag nas/ nga rang 'khor
dang bcas pa khrid song ngo / /nga'i lus la me 'bar byung ngo zer nas 'jigs skrag chen pos 'dug mi bzod pa bros grab byed par mi gzhon lnga drug tsam gyis mnan dka'
bar gyur tshe/ rje mthu stobs dbang phyug gi zhal nas phaT sgra drag po gcig gnang ba'i de ma thag tu sa la 'gyel nas/ dbugs kyi rgyu ba chad pa lta bu'i ngang du ja sbyor
gsum bzhi'i yun

la gnas par gyur/ de na yod pa rnams kyis shi ba'i mya ngan byas kyang / rje bla ma ni sbyin sreg gi rjes chog bsdus nas nad pa'i rtsar phebs shing khrus dang ljags chab kyis
bran par mdzad/ nad pa'i ming nas smros te khyod rang yar la langs shig ces lan gcig gsung ma thag tu/ gnyid log pa las sad pa bzhin tu yar ldang nus par gyur to/ /de
nas bzung ste gdon bgegs stobs chen gyis bdag tu bzung ba yang rjes med du zhi bar gyur pa thams cad kyi dbang po'i mngon sum mo/ /tshul 'di ni bsad pa gso nus pa dang /
'chi ba slong nus pa'i brtul zhugs kyi rtsal chen rdzogs pa las cha tsam zhig gdul bya'i spyod yul du ston pa'i dus skabs shig tu khel ba mngon no/ /de las dus tshod cung
snga ba zhig la rngad lcags mkhar mdo zhes pa'i sa phyogs shig tu 'byung po stobs chen gyi gnas gzhi gsar du chags pa rje 'di nyid kyis gzigs te/ drag po'i bsregs blugs
kyi las sbyor la brten nas ar la gtad/ slar mi ldog pa'i phyir sa gnad kyi me btsa' btab/ de dag gi skabs su mi min mthong ba'i mig can rnams kyis mkha' khang rming nas 'gyel
ba dang gdug 'dre rnams mthar bskrad gtong ba mthong zhes grags/ sngar gdug 'dres rlom pa'i mi des kyang nged rnams bla ma rdo rje bzung ba mi mgo'i do shal byas pa
zhig gis yul nas lan grangs phud byung rabs bshad pa'ang de skabs yod pa kun gyis thos so/ /'di lta bu'i rgyal 'gong ma rungs pa 'di ni/ yul gang du rgyu 'grul gnas gsum
byas na/

'thab rtsod yams nad 'byung zhing mi chen bla dpon mang po'i srog dbugs sdud nas 'khor du khrid pa sogs phung khrol kun gyi sna 'dren byed pa'i stobs chen zhig yin pa yongs
su grags/ brtse ba'i thugs rje yang tshad med pa mnga' ba la phal pa'i blos dpyod pa mi nus mod/ phyogs re nas bsams na/ dus kun tu sems can spyi'i sdug bsngal la thugs
kyis mi bzod pa'i ngang tshul gyis sgrib sbyong gi sgo sna tshogs kyi thabs tshul la thugs rtsol chen po rgyun par gnang / bye brag tu shin tu nyam thag pa gang dang gang
zhig mthong thos su gyur pa mchis na/ bla ma dkon mchog gi thugs rgyud bskul dang / ngos lkog gang rung nas phan thabs lhur len pa dang / gson gshin gang yin de'i ming nas
yang yang smos te skyabs gsol bden tshig brjod pa dang / gzungs sngags zab mos byin gyis brlabs pa rnams mdzad/ lo tog gi don dang / yul khams nad yams 'khrugs rtsod sogs
la/ don de kho na la sems pa lta bu'i thugs khur chen po bzhes te/ rang nyid kyis phan thabs gang zab gang bsngags la brtson pa rgyun chags su bskyed pa dang / gzhan
mkhyen stobs nus pa mnga' ba dag la'ang rang don ltar bskul ma 'debs par mdzad/ mkhyen pa'i spyan ras rnam par gsal ba ni sgrib thogs dang bral ba la su zhig gis tshad bzung
ba nus te/ rje rang gis ni ci yang mi mkhyen pa dang mi gzigs pa'i zol gyis sgrib mod/ nyi zla'i 'od snang chu 'dzin gyi gseb nas cha shas tsam re

mngon pa lta bu/ sngar byang lam du zhugs skabs 'gu log jag pa stong phrag gnyis las nyin gsum gyis byol thabs mdzad pa dang / snga nas 'dris zab che ba'i rdzong gsar grwa
pa zhig ngor du song skabs gtsang gzhis rtse nas rkyen lam du song ba dang dus mtshungs pa zhig la/ de'i ming nas smos te byang sreg bsngo smon khams phyogs su bzhugs skabs
mdzad/ rgyud sde'i par thog mar brko ba'i skabs su/ mi ngan gdong la sme ba yod pa zhig gis dkrug shing cung zad byed pa 'dra yang a 'u rtsi gsung / phyis par rkos rnams
dang ngan smras kyi lab gleng phran bu byung skabs mi de 'dra zhig yod 'dug pa la nyer gnas dag gis mngon mkhyen gsung ngo zhus pas mngon mkhyen gtan nas ma red gsung
/ nang chen rgyal po'i sras lo lnga lon pa can zhig la/ 'di ni ngor e waM pa'i bla ma zhig gi sku skye yin 'dug pa la/ grogs po ngan pas blo sna bsgyur ma song na/ bstan
pa spyi dang bye brag la phan pa zhig 'ong ba yin no gsung / glo bur du mi drag zhan mchog dman 'ga' zhig gis ming smos nas a ba ris/ /snying rje gsung na/ de la na tsha
shi chad rkyen ngan zlog tu med pa gcig 'ong nges yin ces dus rgyun rgyus yod dag gis gleng ba zhig yod/ yang bde bar bzhugs skabs gcig la/ deng skabs chos skyong srung ma
rnams ni khro zhing 'khrugs pa'i nyams 'gyur dang ldan pas brel ba zing zing mdzad nas yun ring song ba/ da ni sde dge'i mi ngan 'di rnams kyi byed

spyod mang ba la brten nas sa skyong chos rgyal mchog gi bstan srid la 'pho 'gyur blo mi bzod pa zhig 'ong ba 'dra/ rang res phan rim zhi drag sna tshogs sgrub na cung zad
phan pa'i skabs srid kyang / bstan chus la ci yang mi sems shing / rang 'dod kho na phug 'chang can gyi dam sri ma rungs pa 'di dag gis kho rang rnams la mthu gtad byed do
zer nas 'dug sos mi bde ba dang / phan med gnod pa'i sna 'dren zhig 'ong ngam snyam/ sems can rang rang gi las ngan dus su smin pa la/ sangs rgyas rnams kyi mthu yang rdug
pa 'dra gsungs nas thugs skyo ba'i ngang tshul bstan/ nyin re zung la gsol ba 'gag par gyur/ rim gyis 'khrugs pa'i 'go brtsams nas/ mthar chos srid rgya mi'i lag tu shor
bar gyur pa na/ sems la nges shes skye ba zhig byung ngo zhes rgyus yod dag gis gleng yang rje bla ma mkhyen brtse'i zhabs kyi sku mdun nas/ rje 'di nyid bgrang bya zhe
gnyis pa'i skabs shig la/ khyed nas gzhan 'gran med pa'i dad brtson phul du byung ba de lta bu'i rgyud sde rab 'byams kyi bka' bsdus mthar phyin nas chos sbyin mi zad
pa'i phyi mo bskrun zin pa ni/ sangs rgyas bstan pa'i yang snying gsang chen rdo rje theg pa la/ de las lhag pa'i don chen po dang mdzad pa chen po gnang rgyu med pas/ spro
dga'i me tog lan brgyar 'thor shing / bsngags pa'i rol mo stong du 'khrol ba'i gnas su gyur/ da dung bsnyen pa gang dang gang dgos pa thams cad 'grub par mdzad nas phyi
rabs pa rnams kyis phyag len mi 'chug pa dang /

mig ltos yar ldan du bya ba'i dper 'gyur/ de nas chu 'brug zla ba dang po'i tshes nyer lnga tsam la bstan rgyun la phan pa'i slob bu gang dag 'dus pa la rgyud sde rin po che
rnams kyi dkyil 'khor zhal phye nas dbang bskur mdzad pa'i sgo dang po 'byed na legs so sngar ma gsan pa'i rnal 'byor rgyud kyi skor de dag kyang de dus 'grub pa zhing
yong ngo gsungs/ shin tu rtsa ba che rigs kyi rten dang myong grol dam rdzas skor rnams gnang bar mdzad do/ /yab sras gnyis 'bral mi phod pa lta bus bkyeng nas/ bla ma rgyang
'bod kyi gdung dbyangs tshigs su bcad pa zhig mdzad de/ rab 'byams rtsa gsum rgya mtsho'i gsang gsum sgyu 'phrul bkod pas byin gyis brlabs pa'i gnas mchog dkar mo stag
tshang gi bya skyib lha shing dang sA la'i sman ljongs nyams dga' ba la rgyal bas bsngags pa'i yon tan gyi 'byor pa du mas brgyan pa'i sgrub gnas de nyid du phebs te dben
gsum gyi bdud rtsis phyi nang gi 'du 'dzi lhag med du bcil bzhin/ bya rgyud rigs gsum spyi sgrub dang / rdo rje'i rigs la mi g.yo ba/ de bzhin gshegs pa'i rigs la dri
med rnam gnyis/ padma'i rigs la/ tshe dpag med/ spyan ras gzigs/ sbyong rgyud rnam snang mngon byang / rnal 'byor rgyud rdo rje dbyings bla med kyi rgyud las/ pha rgyud
gsang ba 'dus pa mi skyod pa'i rim lnga'i nyams bzhes dang bcas pa dang / bskyed rdzogs zung 'brel gyi sgo nas/ 'jam pa'i rdo rje dang / rdo rje 'jigs byed ra lugs dang /
ma rgyud spyi la sangs rgyas mnyam sbyor dang / he ru ka'i rigs la 'khor lo sdom pa lU

nag dril gsum gyi sgrub tshul so sor rim bzhi rim lnga dang bcas pa/ yang snying nA ro ta pa'i lugs kyi rnal 'byor bcu gcig rdzogs rim dang bcas pa/ gnyis med kyi rgyud dpal
dus kyi 'khor lo sbyor drug gi nyams len dang bcas pa/ snga 'gyur ba'i rgyud sde ma hA yo ga'i phyogs rdo rje phur pa/ a nu yo ga'i phyogs yang dag he ru ka /shang lugs
rgyud sde lnga chig dril dang / sgrub thabs rin po chen kun las btus pa'i chos sde las/ tshe dang shes rab dang / dpal bskyed pa dang / nad gdon sdig sgrib zhi ba dang /
gdul bya dbang du 'du ba'i skor gyi lhag pa'i lha mchog du ma'i bsnyen sgrub la rtse gcig tu brtson par mdzad/ de dag thams cad kyang bstan pa rin po che kho nar dgongs
pa'i dbang gi 'bad rtsol chen po gnang ba ma gtogs rang don rang gces tsam las gzhan med pa dag gis de 'dra'i dka' tshegs ci zhig dgos/ zab dgu nyon la nyams len gcig tu
dral/ /zhes pa lta bu ma mkhyen pa dang ma thon pa'ang ma lags shing / gnad gcig ma zin ca co mang pos bslus/ /zhes pa lta bu'i rigs can yang ma lags mod/ kun kyang bstan
pa rgyas pa'i rgyu ru bsngos/ /zhes pa ltar/ phrin las rtsal sprugs kyis rgyal bstan dbang gi rgyal po gdul bya'i rgyal mtshan gyi rtse mor bskal pa nas bskal pa'i bar du
brling ba'i thabs kyi khyad par gang dang gang mchis pa de dag la rnam pa gcig tu gzhol cing mtha' gcig tu 'dril bar mdzad do/ /rje nyid kyi bgrang gzhi zhe drug par/ kun
mkhyen 'jam dbyangs

bla ma dgongs pa gzhan du gtad pa thugs su chud nas/ bgrang bya don gsum bzhes pa'i chu 'brug cho 'phrul zla ba'i yar tshes brgyad la rdzong sar bkra shis lha rtser phebs te
zhabs brtan 'bul bzhed dang / zhal 'jal gsung thos kyi 'dun pa shin tu che yang de na gnas pa'i dbang yod dag gis bkag 'gog byas pas/ rten 'brel legs pa'i lam las ldog
ste nyes pa'i phyogs su lhung / kye ma'o bstan pa'i nyi ma des/ /kyi hud yul 'dir stong par 'gyur/ /tshe mthar gtug pa'i nad pa dag /sman pas bor ba ji bzhin no/ /ces ched
du brjod cing / nyin grangs re zung la gsol ba'ang 'gag par gyur/ bdun phrag gnyis song mtshams dmar phyogs kyi dga' ba gnyis par sprul gzhi bi ma la mi tra'i thugs kar
thim nas gzugs sku'i bkod pa re zhig brtul/ gsang bdag bla ma 'di nyid ni de nas zhag gsum song ba'i nyer lnga la sten mchog rdo rje 'chang gi gsang mdzod rgyud sde rab
'byams kyi chos kyi 'khor lo bskor ba'i dbu brtsams/ dkyil 'khor gyi gtso bo rje 'jam dbyangs bla ma'i mkha' khyab ye shes kyi sku gcig nyid du ma'i rnam rol tu shar ba la
thugs nges gting nas 'khrungs pa'i ngang nas mchod tshogs rab 'byams kyi mchod pa dang / dbang dang dngos grub len pa la nan tan snying por mdzad pa'i rjes su rdo rje'i
slob ma rnams la gnang ba yin pas rje rdzogs pa'i sangs rgyas de nyid las dbang nos pa dang khyad med ces yang yang gsung tshul 'di ni bla ma'i dgongs pa rdzogs pa'i thabs
tshul zhig la ngo mtshar

rmad du byung ba sngon chad grags ldan sus kyang spyod yul du ma gyur ba rje 'di nyid kyi khyad chos bla na med pa lags so/ /bla ma'i gdung la me mchod phul ba'i rdo rje slob
dpon mdzad skabs ma gtogs rgyun chags su rgyud sde rab 'byams rgya mtsho'i sgrub mchod zab rgyas dang dbang bskur brgya phrag gsum las gsum tshan gcig gis lhag tsam dang
/ zab khrid nyer lnga/ rgyud kyi bshad bka'/ rgyab rten lung dang bcas pa mu tig bstar la brgyus pa bzhin du skal ldan rig 'dzin bstan rgyud sman nges kyi bla sbrul rnams
la legs par spel zhing legs par gnang bar mdzad do/ /de yang zhag gi phung po bdun la nyag ma bco lngas lhag pa'i khongs su grub nas smin drug zla ba'i rdzogs pa gnyis
pa'i tshes la ga Na tsakra'i mchod pa dang bcas te drin chen bla ma rdo rje 'chang byams pa kun dga' bstan pa'i rgyal mtshan dang kun mkhyen 'jam dbyangs bla ma rnam pa
gnyis kyi zag med thugs dgongs zab mo yongs su rdzogs pa'i thugs smon kun tu bzang po'i sprin phung rab 'byams chos dbyings mu mtha' med pa'i zhing khams thams cad du rgyas
shing khyab par brdal ba'i spyod yul zab mo sgyu ma lta bu'i rnam thar la gcig tu gzhol bar mdzad do/ /rnal 'byor gyi rgyud sde las dpal mchog dang po dang / rdo rje
rtse mo rnams 'jam mgon rdo rje 'chang gis gnang ba'i zhal bzhes thob mod kyang / rang gi bgo skal du ma rnyed pa rang gi bsod nams kyis ma chun pa yin nam gsungs skabs shig
la thar rtse mkhan chen 'jam dbyangs rin chen rdo rje phyogs

der phebs skabs dang 'grig nas rje de la thugs rgyud bskul bas khong gis bzhed pa skong ngo phebs pa ltar thugs kyi dgongs pa can gyi dgongs bzhed lhag pa ma lus pa yongs su
gang bar gyur to/ /lo snga ma'i nang du mkhan chen rin po che la rje mkhyen brtses sang zla ba dang po'i nang 'dir byon nas zla gcig tsam thugs lhod de bzhugs dgos so zhes
phebs pa'ang phan tshun thams cad kyi gsung du nges pa rnyed/ de dag gi skabs su snyigs ma'i rang rtags ston pa'i rgyal blon nang 'khrugs mchod yon nang 'khon gyi 'thab
rtsod ngan spyod sna tshogs char ltar babs shing rlung ltar 'tshubs na'ang / gsang bdag bla ma'i rnam dkar phrin las kyi 'khor lo ni dbyar gyi chu gter ltar rgyas shing
bstan 'gro yongs kyi rgud pa mtha' dag gcig car du gso ba'i sman mchog nyid du gyur pa 'di ni/ 'jigs pa che ba'i gnas skabs su dpung gnyen zla grogs dang / gcong rong nyams
nga ba'i g.yang sa nas 'ju sa dang rten gzhi lta bu mngon sum tshad mas grub pa'o/ /shes ldan dag gis kyang 'di skad du/ sdug bsngal gyi mun pa 'thibs pa'i nang na skyid
kyi nyi ma shar ba ni rje 'di kho na lags so/ /zhes brjod pa'ang shin tu mang / chos 'khor de nyid kyi skabs su dkyil 'khor bzhengs pa dang / 'chad cing spel ba dang
/ sgrub pa'i maNDal 'bul ba bcas 'khor lo gsum gyis bstan pa'i rgyun skyong ba'i rdo rje'i slob ma dad dang dam tshig mi 'gyur gser gyi sa 'dzin lta buu 'ga' zhig mchis
pa yang slob dang bcas pa rnams kyis rje btsun bla ma'i bstan pa slar yang gsal

bar mdzad do/ /e ma ke la sha yi ljongs yangs par/ /legs bshad mgrin rnga ldir ba mang mchis kyang / /rdo rje'i gsang mdzod 'byed pa'i 'chi med rnga/ /dus su bsgrags pa su
zhig srid na mthong / /rgyal dang rgyal sras rnams kyis gsungs shing bsdus/ /'phags yul mkhas grub rnams kyis bshad cing sgrub/ /skad gnyis smra ba rnams kyis bsgyur zhing
spel/ /dbang dang byin rlabs bka' babs rgyun ma chad/ /phyogs re ba dang rags pa re gnyis tsam/ /ma yin bka' srol yongs rdzogs chu klung kun/ /chos kyi mtsho chen gcig
tu sdud cing spro/ /gsang bdag bla ma ma dros bdag po'i mthu/ /sngon dus chos kyi snang byed mang byon nas/ /bstan pa'i pad tshal nyin bzhin kha 'byed kyang / /deng dus rgyal
bstan phyi dro'i nyi ma 'dra/ /rang dgar spyod pa'i srin bya rang skad 'byin/ /ring po mi thogs srod kyi phra men mas/ /mun pa'i rum du bsnyal ba'i skabs shig tshol/
/rje btsun mchog 'di stobs kyi mgon po bzhengs/ /chos kyi nying khu chu bo'i rgyun bzhin gsol/ /'khor lo gsum gyi sdig mdzub gyen du bsgrengs/ /sa gsum sgron me ring du
'tsho bar mdzad/ /kye ma snyigs ma'i bstan 'gro skyob pa'i gnyen/ /'di 'dra skal ngan rnams kyis mthong bar dka'/ /byams chen chos kyi zla ba ma shar ba/ /thub dbang thugs
kyi snang bas mi btang ba'i/ /sngon med ngo mtshar 'bar ba'i mdzad bzang gi /'phrul gyi sgo chen phyes 'di a la la/ /zhes tshigs su bcad pa'i dbyangs kyis bsnyad nas/ gzhan
yang rje bla ma

rdo rje 'chang 'di ni/ dang por dam pa'i chos tshol ba'i skabs su'ang / rang rang gi 'dod chos tsam gyi chog ma shes pa/ thub bstan yongs su rdzogs pa'i chu klung mtha' dag
zab gsal thugs kyi rgya mtsho rnyog pa dang bral ba'i ljongs su dal gyis gzhol zhing bde bar rgyu ba la rang gi ngang gis mkhas pa rkang drug padma'i tshal du rtse ba lta
bu dang / bar du thos pa'i don la rigs pa rnam pa bzhi'i srang lam du gzhal bas zab pa dang rgya che ba'i phra rags kyi lci yang dang rnam grangs rnam par 'byed pa la nges
pa gting nas rnyed pa ni ke ta kas rnyog ma bgrung ba lta bu dang / tha mar nges pa'i don la rtse gcig tu mnyam par bzhag pas rig pa'i bang mdzod las ting nge 'dzin gyi
sgo rab tu mang po bye ste/ ded dpon mkhas pa rin chen gling du phyin pa lta bur gyur pa na/ bden pa gnyis kyi gnas lugs ma nor ba dang ma lus pa mkhyen cing gzigs pa'i
spyan ras rin po che glog gi sgron ma ltar gsal la sgrib pa med par brnyes shing / de'i tshe blo mig ldongs pas sdug bsngal gsum gyi g.yang sar 'phyan nas nyam thag pa'i
'gro ba rnams la ldog tu med pa'i thugs rje chen pos drangs te/ thabs la mkhas pa'i sgo sna tshogs pa brdzi ba med pa'i nus pas 'byed de bde nas bde ba'i gnas su dbugs
'byin chen po'i dga' ston la gcig tu sbyor bar mdzad/ de'i dus su rgyal bstan yongs su rdzogs pa'i snying po len pa dang 'dzin pa la smon lam gyi mthu grub pa'i mngon rtags
su/ las dang skal ba dang ldan pa rnams la dus su 'doms shing spel ba dang / skal dman log

par rtogs pa rnams kyi bsam spyod sun phyungs shing rtsod pa dang / bka' srol rnam par dag pa bstan pa'i srid du gnas pa'i rtsom pa la thabs kyi spyod pas mchog tu mdzes pa
dang bcas pa'i rlabs chen phrin las kyi 'khor lo 'gog pa med pas bskor ba 'di ni rtsod pa'i dus mthar 'dzin ma'i gzhi la rdo rje 'dzin rgyal rang nyid phal pa'i zol gyis
rnam par rgyu zhing spyod pa gdon mi za pa'o zhes shes ldan gzu bor gnas pa dag gis bsngags brjod legs bris rgyud mang yang yang bsgrags par mdzad pa na skal bzang rnams
kyi snying la bdud rtsi'i bcud du smin cing / yul lung gcig gi nga che khong btsan gyi chags sdang dug chus myos pa dag gi rna ba'i tsher mar gyur pa 'di'ang / ji skad du/
dpa' bo khyod kyi bstan pa ni/ /mu stegs can rnams skrags mdzad cing / /bdud ni sems khong chud par mdzad/ /lha dang mi rnams dbugs kyang 'byin/ /zhes gsungs pa dang tshul
mtshungs pa nyid do/ /a ho sngon smon bsil bcud rkang pas 'thung / /bla ma'i byin rlabs drod bcud gtsug gis len/ /thos bsam sgom pa'i rtsa ba rab tu brling / /mkhyen
brtse nus pa'i sdong bu mngon par mtho/ /'chad rtsod rtsom pa'i yal 'dab phyogs med rgyas/ /dam pa'i tshul rdzogs dpag bsam dbang po 'di/ /skal bzang bzhi pa'i sman ljongs
nyams dga' bar/ /rgud med lang tsho bdo ba'i dpyid du mdzes/ /zhes bya ba 'di ni bar skabs kyi tshigs su bcad pa'o/ /bgrang gzhi zhe bdun pa nas lo shas dkar mo

stag tshang bzhugs shing / de dag gi gnas skabs su/ sde dge rgyal blon nang 'khrugs dang / mchod yon nang 'khon gyi bcad mtshams dpon chen drag rtsal can gyis btang skabs nyes
chen srog skyob gnang zhing / ring min rgyal khab lhun grub steng du phebs te/ lha khang mgon khang thams cad du ched dmigs kyis grib sel sme brtsegs kyi sbyin sreg 'bum
phrag mang po gnang ba dang / bla grwa yod rigs phyogs gcig tu bsags te rdo rje sems dpa'i yi ge brgya pa bye ba mang po zhig rje nyid dbur bzhugs shing bzla bar mdzad
pa la brten nas/ nyams chag gang che byung ba'i rgyus 'di phyi gnyis ka'i bde legs thams cad 'grib par 'gyur ba'i gsos sman bla na med pa dus las mi yol bar gnad thog tu
smin par mdzad pa 'di lta bu'i gzhan phan rlabs chen gyi spyod pa yang cher rlom gzhan la mngon mthong ma byung ngo / /re zhig lhun grub yang rtse'i ri khrod du sgrub gnas
mdzad cing bzhugs/ bgrang bya nga gcig steng me bya lor sga stod skye dgu don grub gling du phebs shing hor zla bdun pa'i nang nas brtsams te rgyud sde rab 'byams rgya
mtsho'i smin grol chos kyi 'khor lo bskor ba'i 'khor gyi gtso bo lha rigs 'khon gdung rje btsun ma padma phrin las dbang mo dang / gzhan yang dbus gtsang nas byon pa dang
/ mdo stod yul gru phal che nas byon pa'i bstan 'dzin gyi skyes bu mang zhig 'dus/ de dag la'ang rgyud kyi dgongs pa/ brgyud pa'i phyag bzhes ji lta ba bzhin tu smin grol
gyi bka' srol so sor legs par 'doms par

mdzad/ dbu ma la 'jug pa dang / phar phyin mngon rtogs rgyan dang mngon pa mdzod dang / tshad ma rigs gter rnams rje nyid kyi mchan 'grel steng nas ljags bshad dang / skyes
rabs brgya lnga bcu pa dang / bka' gdams gces btus la sogs pa ljags lung mang du gnang / sa khyi lor sde dge'i yul du 'jam mgon rdo rje 'chang blo gros mtha' yas pa'i bka'
yis bskul nas phyir phebs shing / sa phag lor tsA 'dra rin chen brag gi sgrub khang du bzhugs rje 'jam mgon bla ma gtso bor bzhugs pa'i skal ldan rig pa 'dzin pa nyung
shas zhig la/ rnal 'byor rgyud kyi bshad rgyud rdo rje rtse mo dang / yan lag gi rgyud khams gsum rnam rgyal dang / cha mthun rgyud dpal mchog dang po rigs bsdus pa'i dkyil
'khor du dbang bskur ba dang / slob dpon 'jigs med 'byung gnas sbas pa'i zhal snga nas bkral ba'i rdo rje phreng ba'i dkyil 'khor zhe gnyis dang bya ba kun las btus pa'i
dge legs su byed pa'i dkyil 'khor gsum dang bcas pa'i dbang bskur ba dang / bde mchog 'khor los sgyur drug dang / ngam rdzong snyan brgyud kyi bde mchog dang / thang
rgyal nas brgyud pa'i ma gcig mkha' 'gro snyan brgyud la sogs pa'i dbang lung shin tu mang po phul bar mdzad/ zla ba bzhi pa nas brgyad pa'i bar du 'gor/ rje 'jam mgon bla
ma'i zhal nas/ da res dbang 'dis bdag la go chod song byin rlabs kyi babs shin tu chen por 'dug sogs thugs dgyes pa chen pos yang yang gsungs/ ye shes dbab pa'i

skabs su dbang gral du yod pa thams cad la ye shes babs pa'i rtags mngon sum lan grangs byung ba dbang gral du yod pa dag gis phyis su gleng bar mdzad/ dngos 'bul rgya cher
mdzad pa'i 'bul yig tu'ang rgan po'i 'chi chos cis kyang bka' drin che tshul bris shig gsungs shing mnyes mnyes mdzad/ gsang bdag bla ma mchog gis kyang rdo rje phur pa
rtsa rgyud kyi dum bu'i 'grel bshad ljags khrid gsan/ rje bla ma rnam gnyis phan tshun gcig gis gcig la bla slob res mos su gnang mu 'bral mi phod pa'i tshul du bzhugs pas
sa phag hor zla bcu gcig pa'i tshes nyer bdun la 'jam mgon bla ma zag med spros bral dbyings su snyoms par zhugs te gzugs sku'i bkod pa brtul/ de'i tshe thugs dgongs gcig
tu bsre ba'i ngang yun ring mnyam par bzhag bzhin sku drung du bzhugs/ zhag bdun phrag gi ring bla ma mchod pa dbang bzhi len pa bcas shin tu zab rgyas mdzad/ dgyes rdor
gyi sbyin sreg la brten nas gdung rin po che zhugs 'bul dang / sgrub mchod bdun tshigs re re bzhin gnang ste dgongs zab yongs su rdzogs pa'i thabs la nan tan snying po
'ba' zhig mdzad/ lcags byi lor la se ltem lhun grub yang rtse'i ri khrod du phebs te sgrub gnas mdzad/ 'di nas bzung ste lo ngo bcu gcig gi bar du gnas 'dir brtan par bzhugs
shing rgyal bstan yongs rdzogs la ri mor mdzad pas snyig ma'i mun smag stug po'i klong na 'od gsal sgron me gcig pu kun khyab snang ba'i sgo 'byed du gyur/ rje mkhyen
brtse'i zhabs kyi dbus

gtsang khams gsum nas rgyal sras nor bzang gi brtul zhugs bzung ste btsal ba'i dam pa'i chos kyi snying po sgrub thabs rin po che kun nas btus pa'i 'phros lus gang yod pa thams
cad rje de nyid kyi dgongs bzhed ltar chog sgrig mdzad de zhal skong gnang / lcags byi lo 'di nas bzung ste rgyal bka' rin po che gangs can skad du 'gyur ro cog gi bklag
lung tshar bdun tsam gyis mthun rkyen phun sum tshogs par bsgrubs/ bya rgyud de bzhin gshegs pa'i rigs kyi rgyud las gsungs pa ltar gyi mchod rten grangs mang gsar du
bskrun/ rnying pa grangs mang zhig gsos mdzad de sangs rgyas kyi bstan pa dar ba dang / sems can gyi bde skyid 'phel ba dang / nag phyogs kla klo'i sna 'dren bsdong zla
dang bcas pa'i 'tshubs 'gyur zhi ba'i thugs smon yang nas yang du mdzad/ gzhan dag la'ang de ltar bgyid dgos pa'i bka' bkod gnang / bgrang bya nga lnga pa lcags glang lor/
rgyud sde rab 'byams rgya mtsho'i smin grol chos kyi 'khor lo gsum pa bskor/ rje nyid kyi slob ma'i thu bo li thang be tshong chos rje mkhyen rab rgya mtsho zhes/ rgyud
sde bzhi'i bsnyen sgrub mthar phyin/ lhag pa'i lha 'jam pa'i dbyangs kyi byin rlabs mtshan ma brnyes pa'i rdo rje 'dzin pa chen po de nyid grogs su bcol/ des kyang dbang
bka' mang zhig gis zhabs 'degs zhus pa'i skabs kyi 'khor gyi gtso bo kaHthog rdo rje gdan gyi chos smra ba ma hA paNDi ta si tu chos kyi rgya mtsho dang / zab rgyas chos
kyi spyan yangs rig pa smra ba 'jam dbyangs mkhyen rab mtha' yas dang bdag cag 'dus pa bcu phrag

lhag tsam la bka' drin gyis khyab par mdzad/ chu stag lor rnal 'byor pa btsad po lha rje las snga 'gyur rgyud 'bum bklag lung gsan/ rgyud sde rab 'byams kyi chos kyi 'khor
lo bzhi pa bskor/ sras kyi thu bo be tshong chos rje bdag cag rdo rje slob ma zung gis zhabs 'degs zhus pa'i 'khor gyi gtso bo/ /gnas lnga rig pa sa sgang dbon po dang /
gzhung lugs smra ba sde gzhung dbon po kun dga' rgyal mtshan bcas pa'i 'dus pa bcu phrag gnyis las lhag tsam la bka' drin gyis khyab par mdzad/ sgrub thabs rin po che kun
las btus pa zhal skong dang bcas pa bka' rdzogs lung rdzogs su gnang / bgrang gzhi nga brgyad pa shing 'brug lor gsung ngag rin po che lam 'bras bu dang bcas pa slob bshad
zab mo'i phyag bzhes smin grol rgyab rten dang bcas pa yongs rdzogs gnang ba'i 'khor gyi gtso bo/ /kun spangs sbas pa'i rnal 'byor 'khor 'das 'dzin pa rang grol ngag dbang
shes rab rgya mtsho/ skyes sbyangs kyis yon tan du mas thugs rgyud gtams pa'i hor nya brag mchog sprul kun dga' chos kyi rgyal mtshan/ gdong thog sprul pa'i sku kun
dga' 'chi med dbang po bcas pa'i 'dus pa bcu phrag gsum lhag bcas la thugs rje dang bka' drin chen pos khyab par mdzad/ de'i dus na rje gsang bdag bla ma'i zhal nas 'di skad
ces bka' stsal pa/ sngon gyi dus su rje ga ya dhA ras 'brog mi lo tsA ba dang / de nyid kyis bka' babs bu bzhi dang bcas pa la snyan brgyud kho nar gdams par mdzad/ de'i
rjes su bla ma zhang dgon

pa bas/ rje sa chen la snyan brgyud yi ge med pa'i gdams ngag stsal skabs bsnyel gsos phyag rgyab la zhal chus bris pa tsam la'ang bka' bkyon gyi tshul mdzad cing lo bco brgyad
bar du yi ge 'bri ba lta ci/ /ming tsam yang bsgrag par mi bya'o/ /de nas 'bri 'chang gang byas kyang khyed rang dbang che'o gsung / rje sa skya pa chen pos mi lo bco
brgyad bar du nyin rer bsnyel gsos lan gsum re mdzad/ de mtshams zhu ba po so so'i ngor rtsa ba rdo rje'i tshig rkang la rnam 'grel bcu gcig mdzad/ man ngag gi snying po
rnams zhal slob gnang / de nas bla rabs bcu pa ngor chen thams cad mkhyen pas rgyal ba mus pa chen po la gdams pa'i bcud rnams stsal/ tshogs pa byings la mdo rgyud ma lus
pa gsal bar byed pa'i ljags bshad mdzad pa la brten nas tshogs slob kyi brgyud pa so sor gyes te/ thun mong ma yin pa'i brgyud 'dzin bzhi pa/ snyan brgyud gdams pa zab
mo'i bka' bsdu ba po bsam bzhin du skye ba bzhes pa tshar chen he ru kas/ thugs sras nyi ma dang zla ba lta bu 'jam dbyangs mkhyen brtse'i dbang phyug dang / mang thos klu
sgrub rgya mtsho gnyis la bum pa gang byo'i tshul du gnang / phyi rabs gdul bya rnams snyan brgyud 'dzin mi nus pa la dgongs nas yab sras gsum gyis gtan la phab pa'i gdams
zab gser gyi yang zhun lta bu'i khrid yig dang / de'i cha lag rten gzhi dang bcas pa 'di rnams phyogs gcig tu sdud nas gcig las du ma 'char ba'i 'phrul

thabs shig ma byung phyin da ni blo dang dad brtson je zhan je dman dang / gal chung chos la byed pa'i dus tshod rim bzhin shar 'ong bas zab cing rgya che ba'i bka' srol 'di
cha lag yongs su rdzogs pa yun ring du mi gnas par 'gyur na 'jig rten gsum gyi dpal 'byor rgud kyang sla'i/ 'di ni de ltar ma yin te rgyal bstan gyi snying po 'grib pa
dang / gtan bde'i rtsa ba rul ba'i phyir ro/ /ces gsungs nas rgyal bstan spyi dang bye brag srog las gces 'dzin lhan skyes su yod pa'i dbang gis/ don de nyid bsgrub pa'i
slad du thugs brtson chu bo'i rgyun ltar bskyed par mdzad do/ /khyad par du slob bshad khrid kyi shing rta chen po gnyis kyi dgongs pa 'gal med du sgrub pa'i bstan bcos dang
/ khrid kyi 'chad thabs ngo mtshar can gsar du spel/ dbus gtsang khams phyogs gang na'ang yig tshogs yongs rdzogs cha tshang ba dkon 'dug pas 'di dag thams cad par du
'khod ba zhig byas tshe 'chad nyan chab gcig tu 'gro/ des bstan rgyun la phan pa zhig 'ong ngo gsungs/ 'ga' zhig nas zab chos mkha' 'gro'i snying khrag lta bu 'di par du
brko mi rung tshul zhus pa la gang ltar byas kyang nga rang dbang gsungs/ 'ga' zhig nas nyams len bya rgyu'i gtso bo de rnams las/ gzhan rnams phyogs bsdu 'bri brko dka'
tshegs che ba'i tshul zhus pa la/ blo chung gi ngang tshul can 'di dag la ni 'di las dran rgyu ci yod/ kho bo cag la ni de tsam gyis mi chog pa dang mi 'thus pa'i dran rgya
chen po zhig dbang med du shar ba'i

stobs kyis/ phyogs re re bas mi tshim pa yin gsungs/ yang skabs der 'od gsal rdo rje snying po'i rtogs pa klong du gyur pa blo gros bzang po las/ mdo rgyus sems gsum gtso bor
gyur pa'i rnying ma bka' ma'i rgyud sde chen po rnams kyi dbang bka' yongs su rdzogs pa gsan/ a mdo'i yul nas a li chos rje ched gtad phebs pa la/ gsung ngag slob bshad
kyi bka' chos zab mo lan gcig gnang / shing sprul lor yang bskyar/ kun mkhyen 'jam dbyangs bla ma'i sku sprul 'jam dbyangs chos kyi dbang po de nyid gtso bor bzhugs pa'i
rig pa 'dzin pa chen po nam mkha' lta bu dang tsandan lta bu dang rin po che lta bu rnams kyi gral gyi gong rgyan/ bdag cag dman bu re zung gis gral gyi mthar mnan pa'i
las skal ldan pa'i bu slob bcu phrag gnyis las lhag tsam zhig la gsungs ngag rin po che lam 'bras bu dang bcas pa'i smin grol byin rlabs rgyab rten dang bcas pa tshad ma
bzhi dang ldan pa la slob bshad zab mo'i khyad nor gyis brgyan pa bka' rdzogs lung rdzogs su stsal/ lam gyi snying po 'khor 'das dbyer med kyi lta ba rig thog tu gdar sha
chod par mdzad/ de la'ang phra rags gnyis su phyes pa'i ngo sprod zab mo rags pa glo bur gyi gsal stong zung 'jug dang / phra ba rang bzhin gyi gsal stong zung 'jug la
'khor 'das dbyer med ngo sprod pas gol 'chug med pa chos nyid gnyug ma'i gnas lugs rjen gcer du gsal bar mdzad pa

'di lta bu ni mtho gtam mtho bshad kho nar mdzad pa brgya las dga' ba'i nyams dang dgongs pa can gyi gsung du nges par rnyed/ rang shes rang gces che ba'i rna lam du ma song
ba'i skad 'dug pa ni rnam par dag na rin 'byung du 'char rgyu yin 'dug go /man ngag gi khrid rkyang pas chog par mi mdzad pa/ rje birWa pa'i gzhung rdo rje'i tshig rkang
la 'grel bshad rgyas pa sras don ma/ zab gnyag ma/ de dag gi don 'grel man ngag gter mdzod rnams kyi ljags khrid tshar re stsal nas lan gsum bzlas te lam gyi gnad de dag
gzhung 'di dang 'dis bstan pa yin ces gsungs/ gzhung bshad rkyang pas chog par mi mdzad pa rgyud kyi rgyal po brtag pa gnyis pa'i man ngag gi 'grel pa dag ldan/ rgya cher
'grel pa nyi ma'i 'od zer/ don bsdus tshig 'grel dang bcas pas tshar gsum bzlas te gzhung gdams de dag thams cad kyang rgyud don zab mo 'di dang 'di la thug pa yin no
gsungs/ de ltar rgyud gzhung man ngag dang bcas pa de dag thams cad rtogs ge'i blo yi bcos te sbyar ba ma yin pa dkyil 'khor gyi gtso bos dngos su byin gyis brlabs shing
rjes su gnang ba'i grub chen birWa pa nas bzung ste snyan brgyud bzhi dang tshad ma bzhi ldan du bar ma chad pa bla ma brgyud pa 'di dang 'di dag las tshul 'di dang 'di lta
bus byon nas kho bo cag la bka' drin thob pa yin ces gsungs pa'i mod la/ nyams myong tshad ma rgyud gzhung dang mthun par skyes nas bla ma brgyud pa dang

bcas pa la dbrog tu med pa'i yid ches rnyed cing 'gro ba bzhi'i chos kyis mi phyed par gyur pa'i yon tan can dag ni spyan chab rang dbang med pa shor nas don de kho na lags
so yang yang brjod do/ /kha phyir bltas kyi lab lob mang po la sems 'khri ba'i rigs can dag ni/ da dung 'di las zab pa gcig yod las che snyam pas lce bde kha mkhas dang
/ rtogs brdzu dang grub brdzu skad sgra gang che'i rjes su bsnyegs pas 'di byas de thon med pa 'ong ba de 'dra'ang srid pa bcas/ dpal ldan sa skya pa'i bstan sgor 'jug kyang
'gram chu gzhan la ldang ba dang / yang grub mtha' gzhan gyi rjes su 'brang yang / chos tshul zab mo gong du brjod pa de lta bu la rgyu mtshan shes nas bcos min gyi 'dun
pa mnga' ba'i blo chen gzu bor gnas pa/ dbang rnon chos kyi rjes 'brang yang mang zhig mchis pa dang / 'ga' zhig rdo rje'i gsung gi gsang ba zab mo rnams rang rgyud la
dad brtson chen pos sbyar rgyu ma byung ba'i rgyus rang blo bde ba'i skabs ma rnyed pas chos dang bla ma'i skyon du sems na'ang rang nyid skal dman rigs chad kyi nongs
pa las byin rlabs dang thugs rje zhan pa ni ma yin no/ /kha cig gis rang phyogs phan 'brel tsam rgyu mtshan du byas te bstod bsngags 'ud ci ches bkur ba'ang yod mod kyang
'di ni rgyud sde nas gsungs pa'i mtshan nyid thams cad ni mnga'/ sangs rgyas kyi bstan pa spyi dang bye brag la mdzad pa phyag rjes ni stobs che/ khyad par mar me 'gag kha
lta bu'i bka'

srol mang po'i rgyun ni spel/ re re tsam yang nyams pa dang chad du dogs pa'i thugs ngal ni sku srog 'dor ba tsam yod pa sogs la dpag na nges pa don gyi rdo rje 'dzin rgyal
nyid du gdon mi za ba'i gtan tshigs mthong nas brjod pa las phyogs lhung gi gtam du gyur pa ni cung zad tsam yang med do/ /dus skabs 'di tsam nas gsang chen slob bshad zab
mo'i bka' bsdu grub nas glegs bam bcu bdun kha lang ba'i 'bri brko rags rim zin nas 'chad spel gyi bka' drin chen po gnang / sgrub thabs rin po che kun las btus pa'i smin
grol bdud rtsi'i chu rgyun lhag ma med pa skal ldan snying gi gdung sel thar mchog bde ba chen po'i bcud du smin par mdzad do/ /a ho 'jig rten gsum gyi snying nor gcig
pu de/ /snyigs ma'i smag rum khrod du stor la nye ba na/ /thugs stobs mtshungs pa med pa'i rtsal gyis yongs su bzung / /sa gsum rgud pa sel ba'i rdzogs ldan gsar du bzhad/
/phan dang bde ba'i dngos po kun gyi phul/ /gsang chen grub pa mchog gi dpal sbyin pa'i/ /rnam par thar pa'i sgo chen phyes pa 'dir/ /ma 'jug rdo rje'i gtan srid zin
'dod 'khrul/ /'phags pa'i yul gyi che ba rnams gsum las/ /nus pa che ba dpal mgon bi wa pa/ /gang des dgongs pa'i klong nas rtsal sprugs pa'i/ /gsang ba'i snying po gsung
ngag rin po che/ /sgo skyel mdzad yul brtse chen sa skya pa/ /gsang ba rab 'byams kun gyi bdag por bskos/ /de nyid brgyud par bcas

pa'i thugs kyi dbyig /yongs su sdud mdzad blo chen blo gter dbang / /yi ge bzhi ldan zhal skyin chen po gnyis/ /nyin mtshan sgron me zung gi spun zla bzhin/ /sngon gyi dus
dang bstan zhabs sdud pa'i skabs/ /phyi nang mun pa'i gshed du shar 'dir mtshar/ /me rta lor a mdo bkra shis 'khyil nas sde snod 'dzin pa'i khyu mchog dpal mang sprul sku
ched gtad phebs/ /de la rnal 'byor rgyud kyi skor rnams gnang / gzhung lugs rab 'byams smra ba rab gshis sprul pa'i sku 'jam dbyangs skal bzang rnam rgyal dang bcas pa la
dbu ma la 'jug pa dang / phar phyin mngon rtogs rgyan dang / mngon pa mdzod kyi khrid lung dang / bka' gdams chos skor gyi bklag lung dang / sgrub thabs rin po che kun
btus kyi zhal skong rigs bcas stsal/ mtshan yang dag par brjod pa 'di la bshad srol drug gi nang nas dus 'khor ltar 'grel ba'i yang snying dge 'dun rgya mtsho'i bka' 'grel
'di'i steng nas bshad lung gi rgyun bzhugs pas/ tshig 'grel zur bkol gyi 'grel chung 'bri bar bka' stsol/ me lug lor lhun grub steng du phebs/ smyung bar gnas pa dang /
thar pa chen po'i mdo chog bcas skabs 'di dang lo snga phyi bar gsum la lan grangs mang du mdzad cing 'brel thogs thams cad rnam grol gtan bde'i ngal 'tsho chen po la dbugs
dbyung thob pa'i thugs smon bden tshig gi lam du drangs pa yang nas yang du mdzad/ sa sprel lor/ a mdo dhI phu'i phyogs kyi bla chen bslab gsum sde snod 'dzin pa

lcang lung sprul pa'i sku gtso bor gyur pa'i 'dus pa brgya phrag lhag tsam la gsung ngag rin po che slob bshad kyi smin grol zab mo'i chos kyi 'khor lo bskor/ yang dben gnas
lhun grub yang rtser phebs/ bgrang gzhi re gsum pa sa byi lor/ rab 'byams gzhung lugs kun la 'jigs bral smra ba'i seng ge'i brtul zhugs 'chang ba mkhan chen gzhan phan
snang ba gtso bor bzhugs pa la gsung ngag rin po che slob bshad kyi smin grol zab mo dang / dpal dus kyi 'khor lo'i dbang sogs thugs bzhed thams cad skong zhing / rje nyid
kyis kyang gzhung chen 'ga' zhig gi chos 'brel gsan nas thugs yid gcig 'dres su gyur/ rje mkhas pa'i dbang po de nyid kyi skabs 'dir gtam lha yi rol mo zhes pa zhig ched
du brjod pa las/ e ma gsang chen snga 'gyur chos sgo zhugs/ /'phags yul mkhas pa'i gzhung la cung zad sbyangs/ /phyogs lhung med pa'i sems kyis brtags byas pas/ /dpal ldan
sa skya'i chos la yid ches skyes/ /zhes sogs rgyu mtshan nges nas nges par brjod pa'i gsung sbyor tshigs su bcad pa'i sgo nas bsngags pa'i me tog 'thor/ thub dbang rdo
rje 'chang kun bzang bla ma'i rgyal tshab/ ngor e waM pa'i mkhan chen/ phan bde khang gi byams pa dpal ldan chos mdzad dang / thar pa rtse'i 'jam dbyangs kun bzang bstan
pa'i rgyal mtshan dang / phun tshogs khang gser gyi ngag dbang blo gros gzhan phan snying po bcas dang / mchog gi sprul sku phrin las rnam par rol pa 'jam dbyangs

chos kyi blo gros/ lung rtogs yon tan gyi phung po dge ba'i bshes gnyen mtshungs med 'jam dbyangs rgyal mtshan la sogs pa'i sdom brtson rig pa 'dzin pa chen po rnams kyi gtsor
mdzad pa'i 'dus pa bcu phrag gnyis las lhag tsam la/ rgyud sde rab 'byams kyi chos kyi 'khor lo lnga pa bskor/ lcags khyi lor bdag cag rdo rje slob ma zung la 'jam dpal
mtshan brjod kyi khrid lung gnang / dge ba'i bshes gnyen mang du 'dus pa de dag thams cad kyi bzhed pa tshul bzhin du skong ste/ sga stod skye dgu don grub gling du chibs
kyi kha lo sgyur/ lam bar gyi skye 'gro grangs med pa la 'brel tshad don ldan gyi mdzad pas khyab par gyur/ chos sde de nyid du rje nyid bgrang gzhi re lnga pa lcags
phag lor/ slob tshogs bcu phrag bzhi skor la/ rgyud sde'i spyi'i rnam bzhag dang / rgyud kyi mngon par rtogs pa rin po che'i ljon shing gi steng nas tshul bzhi'i bshad pa
sngon du 'gro bas/ rtsa ba'i rgyud brtag pa gnyis par rje stobs kyi mgon po'i man ngag ltar gsung bshad zhib rgyas stsal bas/ de dus 'khor gyi khrod nas gzhan la 'chad spel
nus pa bkra shis pa'i grangs dang / go rtogs chags pa'ang bcu phrag tsam byung / chu byi lor 'dus pa sum cu skor la mtha' drug tshul bzhi'i sgo nas rtsa rgyud kyi gsung
bshad rgyas pa stsal/ de dus 'khor gyi nang nas 'chad spel nus pa bcu phrag tsam dang / rgyud don go ba chags pa yar zla'i grangs ldan byung bar grags/ ljags

bshad gang gnang ba de dag thams cad gzhung tshig gcig kyang lhag lus med pa la/ slob ma'i blo dang 'tshams pa'i go bde nyan bde kho nar mdzad pa las/ rig lam rno rno dang
/ kha lce bde bdes/ gzhan la skyon mtshang 'bru ba dang / rang nyid khyad du thon pa gtso bor mi mdzad pa don gnad snying po bton pas dpyod ldan gzu gnas dag gi blo gros
kyi bum bza' 'geng nus pa zhig rje 'di la mnga' ba lags so/ /skabs 'dir rgyal sras 'jam dpal dpa' po'i byin rlabs kyi zil dngar mthung ba'i 'chi med gzhon nu mi pham 'jam
dbyangs rnam rgyal rgya mtsho zhing khams gzhan gyi gdul bya la gzigs nas ring po ma lon pa'i dus na/ rje 'di nyid kyi drung du dag pa'i sgyu lus dngos su byon nas/ spyir
gsung bshad zhal 'phros dang bye brag dus 'khor 'grel chen la dka' tshegs chen po byas tshul yang yang gsung 'dug pas/ da ni 'chad spel grub pa zhig nges par dgos so gsungs
nas/ nye bar gnas pa chos dbyings 'od gsal ched du gdan drangs te/ rgyud 'grel de nyid tshul bzhin tu gsan par gnang / chu glang lor zla ba bdun pa'i nang skye dgu don
grub gling gi bla ma sprul sku dang / phyogs gzhan nas byon pa'i bstan 'dzin mkhan slob mang zhig la rgyud kyi rgyal po dpal dus kyi 'khor lo'i 'grel chen dri ma med pa'i
'od kyi dgongs don kun mkhyen bu ston chos rje'i phyag mchan steng nas mkhas mchog mi pham dang lhan cig rje mkhyen brtse'i zhal nas

nos/ mtshungs med mi pham chos rje la rgyud 'grel pa dang bcas pa'i gsal byed 'bri ba yang yang bka' nan lci bas bskul ba'i 'grel chen padma dkar po'i dgongs rgyan 'khor 'das
de nyid ston pa'i sgron me rab tu gsal ba zhes bsngags brjod kyi mchod sprin stobs pa'i yul du gyur pa de'i khrid lung nyin grangs yar zla'i grangs la mdzad/ rab shis
mi rje'i gdung sras 'jam dbyangs lung rigs seng ge zhes mkhas btsun bzang po'i dpal gyis mngon par mtho ba de nyid 'khor slob dang bcas pa la/ rje btsun rdo rje btsun mo'i
byin rlabs zab khrid yan lag dang bcas pa dang / thugs bzhed gang mnga' ba thams cad skong / de skabs kyi mkhas btsun dge ba'i bshes gnyen gang byon thams cad la bstan
pa'i don yal bar mi 'dor ba ci nus gang lcog sgrub dgos pa'i bka' nan gser gyi gnya' shing ltar lci ba gnang / sngar gshegs pa'i bla ma dam pa rnams 'od gsal dag pa'i snang
ngor yang yang mjal zhing / khyad par kun mkhyen 'jam dbyangs bla ma'i ye shes kyi skus rjes su bzung ba dang zung 'jug phyag rgya chen po'i rtogs pa mngon du gyur pa
mkhan chen bkra shis 'od zer dgongs pa rdzogs pa'i skabs su'ang dag pa'i sgyu lus mngon sum byon nas yun ring tsam bzhugs pa dang gsung gleng mdzad ces gsungs/ phyir mi ldog
pa'i rgyal sras sems dpa' chen po thub bstan chos kyi grags pa zhing khams brjes pa'i skabs su'ang dag pa'i snang char 'gag pa med pa shar nas gsung gleng

zhib tu gnang ngo zhes thugs gtad che ba'i nye bar gnas pa dag la zhal 'phros gnang / rje de nyid kyi bstan bcos byang chub sems dpa'i spyod pa la 'jug pa'i 'grel chen par
du brko ba'i cha rkyen rgyu rdzas kyi dngos po dang gsung ris bcas skye dgu don grub gling nas sde dge'i phyogs su bskur gnang mdzad skabs/ kho bo cag la zur yig tu/ da lan
bla ma rin po che'i spyod 'jug 'grel chen par du brko rgyu 'di gsung rten bzhengs pa'i tha ma yin pas/ de mthar dbyung ba'i thabs tshul la brtson dgos/ khyod rang la las
su bya ba thams cad bcol ba yin no/ /sa ma ya/ rgya rgya rgya/ zhes pa phyag bris dngos shig gnang 'dug pa 'di 'dra gsung srol med pas ci zhig yin nam snyam pa byung /
spyir bla ma yi dam sangs rgyas byang sems kyi sku brnyan mchod sdong mang po bzhengs nas chos sde rnams la gtan 'jog byas pa ni smos kyis mi lang ba dang / ris su bris
pa dang / tshe dbag med stong sku/ mi 'khrugs pa stong sku/ rdor sems stong sku/ 'od dpag med stong sku bcas la ras gzhi dngos su 'god pa dang / la la gyang logs la 'dri
ba'i mthun rkyen stsal bar mdzad/ phyis su thams cad rig pa lha so bdun gyi sku brnyan gser zangs las grub pa bzhengs te khong la ltos par bcas pa thams cad dang / 'brel
pa mchis so cog gi skye 'gro ma lus pa las ngan gyi rgyun chad/ lus ngan gyi rten dang bral ba'i bsngo smon kun tu bzang po'i rtsi sbyor gyis rgyas 'debs par mdzad/ rje btsun
byams pa mgon po'i sku brnyan gser zangs las grub pa thog tshad

ma phra rgyan rin po che spus legs du mas spras pa bzhengs te ngor e waM chos ldan gyi gtsug lag khang gi sbug tu bzhugs su gsol nas/ 'di ni rgyal bstan spyi dang bye brag
gi phun tshogs rgyas pa'i rten 'brel gyi gnad shin tu che ba zhig yod do/ /nga'i sku rten bzhengs pa rnams kyi rjes ma ni 'di'o gsung ngo / /gdan sa gong 'og gnyis lha gdan
jo shag rnams gsum la lo re re bzhin tu mchod 'bul gyi dngos po gtos che ba re bskur gnang mdzad/ snang gsal mar me'i mchod pa 'bum phrag gnyis tsam dus gcig tu phul ba
dang / gzhan yang dus bzang so sor grangs mang phul ba dang / dus rgyun du grangs mang phul ba dang / rgyud sde rin po che lan lnga dang / sgrub thabs rin po che lan bzhi
dang / gsang chen slob bshad lan bzhi'i tshe rgya che grangs mang phul ba bcas la 'bum phrag mang po brgal ba de dag thams cad sangs rgyas kyi bstan pa dar ba'i rgyu tshogs
su yongs su bsngo ba 'ba' zhig mdzad/ gshin rdzas dad rdzas kyi dngos po che phra thams cad gang byung 'phral dag gi tshul du chos sde rnams la chos yon sbyor ba dang
/ chos gzhi gsar 'dzug gi rten du gnang ba rgyun 'jags su mdzad/ mdor na don yod rnam pa bzhi'i sgo nas bla ma rgyal ba sras dang bcas pa thams cad dgyes pa'i mchod sprin
mchog gi rol mos chos kyi dbyings ma lus pa rgyas par 'gengs par mdzad pa ni/ chos sde re re rdzogs pa dang / mchod tshogs lan rer spel ba'i skabs su'ang de ltar gzhan
la 'doms pa dang / sku nyid kyis bden smon mandA ra ba'i char

chen po bsnyil ba 'dis rtogs so/ /de ltar thub bstan yongs su rdzogs pa mtha' dag gi dag byed rnyog pa med par thos bsam sgom gsum gyi bum bzang gcig tu bskyil nas mkhyen brtse
nus gsum gyi gsang sngags zab mos rgyun mi chad par byin gyis brlabs te/ 'chad rtsod rtsom gsum gyis rgya chen por spel zhing / ris su ma chad pa gdul bya ma lus pa'i
spyi bo nas dbang bskur bas/ phyogs su ma lhung ba'i lam bzang ma nor ba kun la rang rang gi khams dbang bsam pa'i ngos skal dang 'tshams par 'jug pa dang ma 'khrul pa'i
sgo rnyed par mdzad pa'i sku drin nor bu'i phung po lag ldan 'bum gyis mi theg pa lta bu 'di la nag po'i chos bzhis rgyud ma bslad pa dag gis nyin mtshan dus drug tu rjes
su dran par rigs so/ /e ma ring nas brnag pa'i bstan 'gro'i don/ /phun tshogs bzhed rgu 'jo ba'i rol rtsed mkhan/ /dus 'dir rnyigs ma'i rgud pa sel ba'i gnyen/ /rnam 'dren
yongs kyi rtsal las byon nam snyam/ /dpal ldan bla ma ma la ya yi rir/ rdo rje 'dzin pa ha ri'i nags tshal rgyas/ /rdo rje theg pa'i dri zhon kun tu khyab/ /srid zhi'i
gdung ba kun sel sman gcig pu/ /dngos kun bde ba che la dal gyis sbyor/ /rdo rje'i lang tsho gsar pa'i 'jo sgeg ngom/ /rdo rje chos kyi sgyu rtsal sna tshogs rtse/ /lhar
bcas kun dga'i mdza' bshes 'gran zla med/ /bstan la gnod pa char ltar babs na yang / /'dzin skyong spel ba'i phrin las nyi bzhin rgyas/ /'dis ni gnas brtan chen po yan
lag 'byung / /yin la yin pa'i nges pa cis mi

skye/ /dbang gdams sna rer bdag gir spyod pa la/ /dkar min bgegs kyis bar skabs tshol srid na/ /yid skyob theg mchog rgya mtshor longs spyod par/ /rang dbang che 'dis gsang
bdag dngos su rtogs/ /glo bur 'khrul pa'i zlos gar ci tsam sgyur/ /rang bzhin dag pa'i rang gzugs de tsam ston/ /sangs rgyas thams cad dgyes pa'i rol mo mkhan/ /sems can
kun yid dga' ba'i dga' ston pa/ /bskal bzang 'dren pa stong gi rjes 'brang ba'i/ /gzhom med lag cha 'dzin pa'i lha de dang / /tha dad med na dman la brtse che bas/ /nam
zhig phyir bzhin byon snyam yang blta shor/ /dge legs yon tan padma'i dga' tshal na/ /dad blo sor mo'i gar stabs rtses pa las/ /ji tsam rnyed pa'i bsngags brjod ma li ka
/thod du spa ba'i skal bzang nyams re dga'/ /zhes tshigs su bcad pa'i dbyangs kyis bsnyad nas/ /gzhan yang rje btsun 'gro ba'i mgon po skye 'chi la rang dbang thob cing lkog
gyur sgrib med du gzigs pa 'di ni/ shing stag gnam lo gsar tshes rje nyid bgrang gzhi zla ba'i phung po bcu phrag drug dang nyag ma brgyad kyi rtse la son pa na/ snag
dbon du gyur cing phyag bde pa lo grangs mang du byas pa blo gsal tshe'i 'du byed rdzogs nas/ dge tshogs rlabs po che phal pa'i blos mi khyab par bsgrubs kyang / sngon nas
bsags pa'i nyes ltung spyi dang khyad par tshe 'di la tshul khrims 'chal ba dang phyag rdzas bag med du spyod pa dang bla slob thugs dkrugs bgyis pa sogs kyis yin nam/
rje nyid kyi gzigs

lam du bar do'i skabs su 'khrul snang gi 'jigs skrag dpag tu med pa myong ba dang / de nas 'gog tu med pa dmyal ba'i gnas su lhung nas bzod du med pa'i sdug bsngal myong tshul
gsal bar mkhyen nas/ sba gsang med pa zhal nas yang yang gsung / 'di tsam du ma zad de lta bu snga nas mkhyen cing gzigs kyang skabs 'ga' zhig tu zur tsam las mi gsung
zhing / phyis mchod yon shin tu 'brel pa mdzod zur bsod nams mgon po lnga lam du song skabs/ snying rje/ sdug ge de ni bar do la yid lus len rgyu med 'dug pa mar gyi zang
thal bgrod pa zhig e yin las ci zhig gi rnam par smin par yin nam/ nag phyogs rgya mi'i dpung gi sna 'dren byas pas yin las che gsung zhing / snying rje rje ba'i skad
du bsgrags nas/ rjes su 'dzin pa'i rnam pa mang pos rjes su bzung bar mdzad pa dang / drung chen bsod nams dpal grub pa'ang 'chi ba'i skad ye med skabs snying rje rje ba'i
gsung yang yang phebs rjes skyabs gsol zhu mi byung ngo zhes de dus kyi nyer gnas dag gis gleng / rje nyid kyi sku dbon ngan 'gro'i gnas su phyogs pa la ni thabs gang gis
kyang bzlog par mi nus pa'i tshul dang / sku nyid byon dgos pa'i tshul gsung skabs/ grwa'u dpon tshang dang dad slob dam tshig dag cing lhag bsam sgyu med mang pos bdag
cag rnams kyis tshogs bsags sgrib sbyong gang dgos na sgrub chog pa dang / skyabs rje nyid sku tshe zhabs pad brtan nas yun ring du bstan 'gro'i dpal mgon mchog tu bzhugs
par gsol ba btab pas

gsan par ma gnang zhing / zhal nas/ bdag gi gam du lo grangs mang por gnas bcas nas/ phyi ma'i ltad mor myong skabs sdug bsngal drag pos yun ring myong bar gyur na mchog tu
snying rje bas/ da ni bdag rang nyid 'jig rten 'di nas 'jig rten pha rol tu 'gro bar bya ba las/ thabs gzhan yod pa ma yin pas tshe tshad ma rdzogs kyang da lan mi sdod
nges can yin gsung / yang nas yang du zhus kyang de bzhin gsung / ngo gdong mchi mas sbags pa dag la 'di skad ces/ 'dus pa thams cad 'bral/ bsags pa thams cad zad/ brtsegs
pa thams cad 'gyel/ skyes pa thams cad 'gag ces bya ba yin pas nges 'byung gi blo bskyed pa gal che'o gsungs/ sku lus la sgul skyod thug reg zhag lnga'am bdun gyi bar du
ma byed cig gsungs/ de nas gsung rgyun bcad de thugs mnyam par bzhag bzhin zhal 'dzum mul le nyin gnyis tsam bzhugs/ shing stag hor zla gnyis pa'i gnam stong la/ mkha'
mnyam rdul bral zhi ba chen po'i dbyings su snyoms par zhugs te gzugs sku'i bkod pa brtul ba'i tshul bstan/ de'i tshe nam mkha'i dbyings la 'ja' 'od kyis gang / sa gzhi'i
khyon la dri zhim po'i ngad kyis khyab pa ni der yod thams cad kyis mngon sum du gyur/ nyin zhag lnga song mtshams sku gdung rang yal du gyur te ka To ra zhig gi nang bzhag
rgyu tsam lhag ma lus pa'i tshe/ der yod rnams kyis gros mthun byas te me mchod phul bas/ me rang 'bar lta

bus bud shing cung zad tsam las ma dgos pa gyur/ de'i tshe kha dog sna tshogs pa'i 'ja' sprin gyis phyogs kun tu gtams shing khyad par gdung khang gi phyi rol 'ja' sprin dkar
pos dkris te yol bas bres pa lta bu zhig dang ldan 'ga' zhig gis rgyang nas bltas tshe mthong la drung na lhags tshe mi mthong bar gyur/ zhugs 'bul byas nas zhag gsum
song skabs/ pur thal phung po chung ngu zhig las mi mngon par gyur/ don de dag ni rje sa paN gyis/ yon tan med la sgro btags nas/ /skye bo ngan rnams yon tan bsgrags/ /yon
tan can khyod mkhas rnams kyis/ /yon tan bsgrags pa khyod la 'dud/ /ces gsungs pa ltar/ sgro skur dang bral ba'i mngon mthong nges shes can sha stag lags so/ /de'i dus
su dad dang dam tshig rnam par dkar ba rnams ni bla ma dang bral ba'i mya ngan gyis gdung zhing gsol 'debs kyi sgra dbyangs 'ur chil ler gyur/ bstan pa la lhag bsam mchog
dang ldan pa dag ni bstan 'gro'i spyi dpal mtshungs zla med pa de lta bu mi bzhugs pa'i dus ngan 'di 'drar shar ba da ni bstan pa spyi dang bye brag gnas skabs ci 'dra zhig
tu 'gyur 'gro zhes yang yang gleng / kha cig ni bla ma'i phyag rdzas kho na la bskam chags dung dung gis thob thabs lhur len pa'i smra brjod byed/ gzur gnas blo ldan
rgyud dag pa rnams kyis ni/ rje btsun bla ma'i thugs bzhed dge legs mi zad pa 'jo ba'i bum pa bzang po lta bu de/ da dung yongs su 'gengs pa'i thabs shig byung na a re dga'/
dbang

yod dag gis dam tshig la bsam nas de don bsgrubs na mthun rkyen gyi dngos po gang dgos yod pa'i phyir bstan pa'i zhabs 'debs gnad gang che ji ltar bzhed pa bzhin 'grub rgyu
med don ci zhig yod ces yi chad pa'i sdug skad 'don/ kha cig gis thugs bskyed smon lam gyi stobs 'gog pa med pa'i chos nyid dbang btsan pas thugs bzhed gang mnga' ba rim
bzhin 'byung ba'i re smon byed/ sna tshogs sgyu ma'i stang stabs cir yang rtse ba'i srid pa'i gar mkhan 'di la gad mo shor ba'i gnas su gyur pa ni mang du mthong ngo / /'on
kyang rnyed dang bkur sti'i mchod pa dang sgrub pa'i mchod pa bcas kyis rang gi tshogs spel ba dang / bla ma'i dgongs pa yongs su rdzogs pa'i re ltos bca' ba tsam la
nan tan byed pa gang dag mchis pa/ de dag yid kyi skyo grogs su gyur/ rje nyid kyi dgongs pa'i mthil ni mdo sngags gzhung lugs kun la lung rigs man ngag dang mthun pa'i bshad
srol rnam par dag pa zhig dpal e waM chos ldan du tshugs thub pa dang / zab gsang rgyud sde rnam bzhi'i dbang bka' khrid rgyun yongs su rdzogs pa lo gsum bzhi'i khongs
su tshar re dbyar chos su 'gro thub pa zhig byung na/ 'chad nyan mkhan rnams la bsnyen bkur gyi rten ji tsam dgos na'ang phul rgyu'i re ba yod ces 'doms/ de ltar 'grub
pa'i rgyu yod kyang rkyen ma tshang ba lta bu'i skabs su bab pa ni bstan pa'i gegs chags yin nam snyam yang / bla ma'i thugs bskyed dang / thugs kyi sras mchog

rnams kyi mdzad phrin bzang po yid bzhin gyi nor bu dang dpag bsam gyi shing bzhin du rtsol med lhun gyis grub pa'i rtsal las phun sum tshogs pa'i dge mtshan gyi dpal rab tu
'bar bar nam zhig 'byung bar 'gyur snyam du dung nge sems so/ /rje nyid kyi gsung las skyes pa'i zhal slob bod dang bod chen po'i ljongs su bgrangs kyi mi long bar bzhugs
kyang gtso bor gong du chos kyi 'khor lo bskor ba'i dus so sor bzhugs pa'i slob tshogs dang de rnams kyi nang nas dge 'phel mchog sprul rin po che snyan grags bstan pa'i
dbang phyug gis rgyud sde rab 'byams rgya mtsho'i dkyil 'khor gyi zhal thang yongs su rdzogs pa bzhengs te smin grol tshang sprugs su spel/ bdog rgu spong dag gi maNDal
phul/ be tshong chos rje mkhas grub mkhyen rab rgya mtshos de kho na ltar mdzad/ nya brag sprul pa'i sku 'jam dbyangs kun dga' chos kyi rgyal mtshan pas ngor e waM chos
ldan nas rgyud sde yongs rdzogs kyi smin grol spel ba'i mthun rkyen mi dman pa zhig phun tshogs khang gi mkhan chen mdun phul nas don smin gyur/ brag g.yab gtsang sar sprul
pa'i sku dang / rab shis sprul pa'i sku dang / sdom tshang chos 'khor gling gi sgrub brtson dam pa dang / skye dgu don grub gling gi tshe mtshams pa shes rab dang rnal
'byor gyi dbang phyug zhabs drung ngag dbang shes rab rgya mtsho/ mkhas btsun ye shes bzang po/ sgrub brtson ngag dbang dam chos rnams kyis bsnyen sgrub sngon du 'gro bas
rgyud sde rab 'byams kyi smin grol zab mo'i 'chad spel gnang / rje bla ma'i thugs

bzhed yongs su bskang bar mdzad/ bla ma gshegs nas dam tshig ma gshegs pa'i rdo rje'i bu slob gang dag mchis pa de dag gis bla ma'i dgongs rdzogs dang bstan rgyun la gcig tu
bsams nas rnam dkar phrin las kyi 'khor lo'i mjug skyong ba mthong thos su gyur pa rnams la sor bcu snying gar zum nas rab dga'i smin ma zing nge blta zhing mchis/ da rung
de ltar yang yang 'byung ba'i re smon shor/ rnal 'byor pa dam chos brtan pas rgyud sde rab 'byams kyi dkyil 'khor ras bris bzhengs/ sgrub sde gsar 'dzugs gnang zhing
thugs bzhed skong / rdo rje slob ma thams cad kyi gral mthar 'khod pa 'an bus kyang / rje bla ma'i phrin las kyi cha shas phra mo tsam la srid zhu phul nus pa zhig byung
nas bskal pa re bzang snyam pa 'ba' zhig gyur/ /slar smras pa/ ye shes sku ni mkha' khyab 'dus ma byas/ /mngon sum mjal ba'i skal pa dman na yang / /gang 'dul sgyu 'phrul
'char ba'i gzugs kyi sku/ /mthong ba'i bsod nams de yang da ltar zad/ /rtag 'dzin gdon gyis snying la gnas bcas pas/ /thar pa'i lam las rgyang ring bdag 'dra la/ /bka' rtags
dang po mngon sum ston pa'i slad/ /brtse ba'i phyag rjes 'jog pa ma yin nam/ /sems can gcig phyir dmyal ba'i me dong nang / /mchong bzod thugs rje'i dbang phyug khyed
lta bus/ /dmus long thang stong lus 'dra'i snyigs 'gro'i tshogs/ /yal bar 'dor ba'i gnas skabs ga la srid/ /tshad dang bral ba'i bde bar gshegs pa la/ /thugs rje'i spyod
pa 'gag par mi 'gyur ces/ /

tshad du bzung ba rnams la legs 'doms pa'i/ /lha yi rnga chen ldir 'dis skyo grogs byas/ /mkha' dang lag mthil mnyam pa'i dam pa la/ /stong gsum nor gyis bkang yang mnyes mi
byed/ /dam chos tshig gcig 'chad dang don gcig sgrub/ /dgyes bskyed mchod pa kun gyi bla na 'phags/ /gang phyir rjes 'jug gdul byar gtogs pa rnams/ /dad brtson shes rab
dngos po ci mchis pa/ /rgyud sde rnam bzhi'i mdog bzang phung por gyur/ /bka' drin gsab pa'i mchod tshogs 'bul bar rigs/ /rab mdzes paNDa rI ka'i lang tsho la/ /rab dkar
bdud rtsi'i theg les spud pa ltar/ /rab mchog chos kyi mdzod khang chen po la/ /rab gsal phrin las rgya mtsho'i dpal gyis spras/ /bla ma'i yon tan cha tsam brjod pa 'di/
/ma la ya yi shing dum phal pa la'ang / /'jig rten 'di na rin thang che ba ltar/ /bstan la dga' rnams gces spras ci mi che/ /bslu med mkha' nas 'gog med shar ba yi/ /byin
rlabs nyi gzhon khu bcud 'thung bzod pa'i/ /dad ldan padmo gzhon nu 'ga' mchis na/ /dngos grub sbrang rtsi 'jo ba gdon mi za/ /de phyir ston mchog bla ma'i rnam thar dang
/ /bstan 'dzin slob ma'i lhag bsam lhan cig tu/ /'grogs pa'i dge mtshan srid na 'byung du re/ /dman bu bdag 'dras sor mo'i rol rtsed rtses/ /bka' drin dran no drin chen
chos kyi rje/ /ye shes gzigs pas nye bar 'tsho bar

mdzod/ /tshe rabs kun tu byams pa'i phyag gis zungs/ /thar med 'khor ba'i g.yangs las myur du skyobs/ /dus gsum legs byas 'bras bzang ci mchis pa/ /thugs bskyed ma dros chu
gter zhugs tsam gyis/ /zung 'jug dzaM bu nA' da'i ngo mtshar dang / /chabs gcig mchog gi rgyan bzang 'bar gyur cig /gsang bdag rdo rje'i rgyal rnga srid gsum bsgrags/ /rgyud
sde rnam bzhi'i khang bzang mngon par mtho/ /smin grol rnam par rgyal ba'i rgyal mtshan bsgrengs/ /chos kyi rgyal po'i phrin las rgyas gyur cig /de ltar dpal ldan rdo
rje 'chang ba nyid ngur smrig gi rgyal mtshan g.yo ba'i shAkya'i sras kyi tshul bzung nas rgyal bstan spyi dang bye brag rdo rje theg pa'i bstan pa'i me ro gso ba'i rtsal
po che ngom pa 'di nyid kyi mtshan brjod par dka' yang don gyi slad du mtshan nas smos na 'jam dbyangs blo gter dbang po'am/ 'jam dpal grub pa'i rdo rje thub bstan gsal
ba'i nyin byed 'jigs med gtsug lag rgya mtsho'i sde zhes 'jig rten na skal bzang rna ba'i bdud rtsir gyur pa de nyid kyi rnam par thar pa cha shas tsam brjod pa mchog sbyin
sgo gsum rang grol dge legs nor bu'i ljon bzang skal bzang lha'i dga' ston zhes don gyi sgo nas ming du smos pa 'di ni/ snyigs dus bstan 'gro'i mgon du rgyal kun phrin
las yongs rdzogs mchog sprul rin po che 'jam dbyangs chos kyi blo gros pa'i zhal snga

nas bka' lung sa le sbram ltar lci ba dang / rin chen dang po'i gnang skyes bcas stsal shing / bslab gsum sde snod 'dzin pa'i chos smra ba chen po 'jam dbyangs thub bstan dge
legs dang / mdo sngags rig gzhung rgya mtshor chos spyan yangs pa rab shis sprul sku 'jam dbyangs skal bzang rnam rgyal dang / mkhas btsun lang tsho bdo ba'i dam pa'i
bcud kyis brtas pa rab shis dpon sras 'jam dbyangs lung rigs seng ge bcas kyi bka' bskul gnang bar bzlog tu ma bzod pa dang rang nyid kyang skal pa bzang por rlom ste/ bla
ma rdo rje 'chang gi bka' 'bangs kyi tha chung dhya na ma tis rang gnas lhun grub steng du/ ston mchog chos kyi nyin byed chos dbyings su gzhol nas bgrang gzhi bzhi stong
nga bdun brgal ba dang / byang phyogs cha bsags pho brang du rigs ldan stobs po rgyal sar phebs nas bgrang gzhi go bdun 'das pa dang / rje bla ma gsang chen chos kyi zla
rgyas mi mngon dbyings su gshegs nas bgrang gzhi bcu phrag gcig song bar rab byung bco lnga pa'i shing pho byi ba'i lor sa gzhi thams cad 'bras bu sna tshogs kyis gtams
shing chu klung thams cad yan lag brgyad ldan gyi dag byed du 'gyur pa'i skabs ston zla ra ba'i dus tshes dge bar grub par bgyis pa 'dis kyang skye ba kun tu dpal ldan
bla mas rjes su 'dzin nas bstan pa dang sems can thams cad la phan pa'i mthu chen po 'thob pa'i rgyur

gyur cig /gsang bdag dngos byon 'jam dbyangs blo gter dbang po'i rnam thar gyi yi ge'i phyi mo 'di ni mkhas grub gnyis ldan gyi dge ba'i bshes gnyen dam pa dhyA na ma tis gsung
gis bskul nas/ 7mi rje gtsang mda' bkras mthong pas spar du bsgrubs pa lags pas de'i dge bas bdag sogs yid can thams cad myur du gsang chen zab mo'i lam bde blag tu
bgrod nas sku bzhi mnga' ba'i go 'phang thob pa'i rgyur gyur cig/ //dge legs 'phel// //

